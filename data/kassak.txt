Eposz Wagner maszkjában
1915
Ó élet, ki hátamon hordtam a házam
és csúsztam az árkot a gondfa tövén,
most nyisson a bánatok árva gubója
és nyisson utamra a messze világ.
Mert voltam idáig a könnyek igása,
ki szántja szemének a drága körét –
de lettem a dac, ki az égre dörömböl:
megdúlt ige mécsese, tűzteli kín!
Ó, Élet, élet, mi sírunk, mi sírunk, panaszkodunk…
Volt idő, hogy szent csoda-idézői voltunk a világnak,
pajkos játékkal mi üdvözöltük az asszony első ajándékát,
mi sirattuk el a hűvös sírba ágyalt embert
s énekeltünk a zöld búza fölött és pöröltünk a bősz vihar elé:
most rabok vagyunk a vaksötét toronyban.
A nyelvünk csengőbb beszédű, mint az arany,
a szavunk illatosabb a tavaszi rózsánál
s vannak szabad mezők, hegyek és völgyek virággal tele,
honnan pacsirták és kékvizű patakok feleselnek vissza,
de jaj, balga csatában süketül az ember.
Acélnyelvünk hiába zeng a szürke házak táján,
csak ők, a halálnak kínálkozó anyók,
a vágyak bús veteránjai értenek meg minket.
– Ó zengő kelyhű virágok, sárga ércliliomok!
Így sóhajtanak néha és két szép szemükből
pereg már a bánat fürge gyöngye.
Csak ők, a csönd kedvesei értenek még minket
s ha küszöbükön szűz embervér festi virágát,
fölfáj hozzánk szívük méla gyásza,
hogy holnap és holnapután is
vad, rekedt torkú mozsarak csúfolják csengő énekünk.
[És jő a sötét…]
És jő a sötét… az áldott naptüzének vége
és vége a dolgos kéz tüzének is;
s mit előbb merészen húztam magasba,
most itt ülök a meredt fal tövében
s ím újra látom: erőnk értéktelen semmi:
mit estig összehordunk, reggelig bedűl.
Ó jaj, jaj, már látom a napot véresen lebukni
s bár jól tudom: mindig más kezében célunk
s miénk csak az ábránd, a semmi, semmi,
most mégis sírva nézem, szakadatlan munkám,
hogy’ töri szét a láncot s hogy’ készül újra semmivé.
Ó jaj, ma látom minden kövén a vérem
és érzem a Mester mélyre nyúló kínját,
mikor drága műve erőtlen meging
és sírva kérdi: ó, miért építeni hát tovább, tovább
és miért várni újra holnapot?
[Zöld szőnyegén…]
Zöld szőnyegén gubóztam a csókkerített háznak
s a szemem bús betűmezőkön jóreményt legelt.
De jaj, a karcsú fekete sorok
vak, fekete rébuszokat csomóztak az eszemre.
A magasból nagy üvegvirág csurgatta rám a vérét,
egy pápaszemes gnóm híg Lehár-muzsikát szántott a zongorán,
a tükrök buja, kínálkozó lányokat becéztek
s én ekkor Jézus öt sebére gondoltam árván
és ez az éjszaka kékebbre verte a szám a halálnál.
Aztán az ablak bús keresztjére pironkodott a reggel.
Hervadt embert kacagva köszöntött a reggel
és esett állal csodáltam az aranyölű utcát,
hol szöges csizmákban és borzas, szuszogó lovakon
tarka katonák masíroztak a gyönyörű ég alatt.
Ezüst csákójukon nevetett a lányokadta rózsa,
szép vérszínű virágot könnyeztek a kandi szemű házak
s a vasalt lábak ritmusán kövér kereskedők
és vén szőrösszívű pálinkamérők is bomoltak a boltban,
a kapuk szája vad, pókhasú cselédeket csikorgott az útra,
a katonák hetykén mosolyogtak a napban
s a hazáról és elhagyott szeretőjükről daloltak gondtalan.
Tüzes nyelvek kedvén daloltak a katonák,
fölöttük részeg zászlók cicáztak a széllel
s míg pergő dobok dobolták utánuk a világot,
én tűhegyére szedtem életem –
s gondoltam:
kit konkoly-érés hullatott a földre,
kinek December szíve dúdolt dajka dalt,
kiből bősz kovácslegények rúgtak bánatot,
ki rossz papucsban nyűtte Európa hátát,
kivel sok téli földet gombozott az éj,
ki évek óta bús szeméből bőgeti a gyomrát
s játszott asszonyokkal: kiknek a halál gerince is kevés;
kinek a melle két csúcshuruttal 85 centiméter,
kit görbe tüske tőrén csöndesít a vágya,
ó jaj, szegény magamnak is menni kell most, menni.
A seregnek már csak csonka üteme foszlott
s a párkányokról szinte csöpögött a csönd,
a cselédek sírtak a zsíros dézsák fölött,
az utcán még zörgött néhány víg kölyök garatja –
s én gyámoltalanabb voltam a vak kosárfonónál,
kit mocskos cédulával a mellén,
épen előttem kergetett a sorsa.
Most mi vagyunk az Idő és Tér éber csőszei: katonák!
Ó Vulkán, roppant Istenapánk száműzött fiai mi,
vérünk oldott ritmusában zengő kohók etetésére,
vad ércparipák hajszolására és a szent fekete föld
anyáskezű művelőinek születtünk,
de sós vízen és sótlan kenyéren pulyákká hevertetett a Béke.
Sárga falak méhén, vak rács mögött sorvasztott az ősz
és bús harmonikaszónál hiába daloltunk
bús hazai nótát a tág mezőkről és drága szeretőnkről:
arany trónja alatt kurta szavak láncán fullasztott az ősz
s most asszonyszívek szentjét, fájó embereket,
világgá szabadított a szörnyű kánikula.
Hajrá, bölcs rokon, vesd magad a kerge világok tüzébe
s mind, kinek üstökében a béke ezüstszála villan,
hajrá, idegen tájra, idegen fúriák!
Már perdül a boly s ó jaj nekünk és nektek is jaj,
kik hűs békeágyról táncra forgattátok álmos vágyunk:
zengő, fekete tűzben ragyog most a mi szívünk,
fáj a szívünk,
és kérünk titeket szép, áldott testű szeretők:
nyissátok csókra és könnyre orcátok kapuit,
ha vérünk melege öntözi sárrá a vén és beteg világot.
[Most téged énekellek…]
Most téged énekellek:
bősz, acélkörmű mester, sorsrendező pán: Háború!
Most téged énekellek a zimankós őszi mezőben,
piros virágok és fehér álmok kuszált szőnyegén,
hol vérvirágos kertet taposnak megdühödött nyájak
és én, a szelíd gondolatok pásztora, gyors tüdővel,
most rólad énekelek, gonosz indulatok tüze: Háború!
A világ négy sarka most véresre ölelkezik.
A világ négy sarkából találkoztak az emberek:
zömök tüzérlovakon és roppant páncélhajókon jöttek
s a szemük kifent acél hegyén villan.
Valahol most szőlőkoszorúsan dalol az ősz:
de mit tud ebből Mars fázós, télbeszakadt nyája.
Valahol most csókot szüretelnek a víg szerelmesek:
de ki becézi csókkal a fáradt, kócos szakállú katonát.
Az ő szerelmeseik a karcsú szélnek bontott zászlók
s ha rájuk önti rubin-tengerét a nap,
mint vad gyerekek, vakon játszanak a halállal,
csak jó emlékük a puha, asszonyszagú ágy;
éjjel nem tudnak aludni, nappal nem tudnak kacagni,
más legények csókért sóvárognak, lányok szerelmet árulnak,
a katonák fehér galambot lesnek s vérükkel itatják a földet.
Rejtett vágyakat, cifra, tekergő gondolatokat nem búvárkodnak,
a zongora beteg nyávogását sem értenék meg ők.
Fölöttük kék, sárga és fekete füstben takaródzik az ég
s az eszükbe csóvát szúr a kibukkanó nap.
Az ágyúk acél kórusa értelmetlen dalt énekel a katonáknak,
értelmetlenebbet és bolondítóbbat, mint száz wagneri orchester.
Bomlik a nóta és táncol a világ, mint a részeg tenger:
forró skarlát-tenger hullámzik az őszi mezőn,
a horizonton kormos drapériák
s a zászlók elmerülnek a sárban.
[Brrr… bum…]
Brrr… bum… bumbum… bum…
zokog az ég és zokog a föld
s a katonák táncolnak a halállal.
Ssssi… brrrum pa-pa-pa, bum… bumm,
kerge kánkánt zenél a pokol tarackja:
Hajrá!
A dombon tüzet okád egy indiai kürtös,
borzad a föld s az égő távoli erdő alatt
nyihognak a szakállas normandiai mének:
Hajrá!
Csakazértis!
Zzzzü… bum, bum… bumbumbum.
Bősz ágyúcsordák ugatnak a térben
s a vér már bíbor szökőkutat játszik,
röhög a szél, szakad a karcsú kőhidak gerince
s a völgyben veszett lokomotívok ritmusa szédít.
Vahiu… hijji-hi-hi-hi-hi-i-i.
Most száz babonás emlék csiklandozza a katonák eszét,
vannak, kik Páris vörös pántlikáit kacagják az égre,
kik Berlin sárga aranygyapját féltik,
kiket Moszkva fehér harangjátéka ríkat
és Arangyelovác, Debrecen, Csingtau, Cetinye
szent tavaszi kedve bokrosodik az űrben.
Valahol meleg babusgató fészkek
és száz szerelmes asszonyi ágyék várja a katonákat,
de itt mindenütt vér, vér és ők nem tudnak csak ölni.
Fölöttük vad acélmadarak dalolnak a halálról,
pre-pre-pre, pre… pre… rererere… re-re-e-e-e…
és vér, vér, vér és tűz, tűz, tűz,
vér és tűz és fölötte, mint repülő sakál vonít a srapnel,
Zizegő golyóraj… Égő acélüstökösök… Szürke, zömök gránát…
s valahol a tajtos sörényű óperenciákon,
mint vérmes bronzbikák bogárzanak az U9 és XII-ők.
Fu-u-ujjjiii… bum… bururu-u… bumm… bumm…
siü-cupp, paka-paka-paka-paka-brura-rü-ü-ü-ü…
fru-urrru-u-u-u… pikk… frrrrrrrru-u-u-u-u-u,
a porban égő rózsabokrot forgat a szél.
Ó jaj!… Testvér! Jézuskínszenvedése!… Márjámanyám!
A füst sebesre marja a katonák torkát,
de a látás még egyszer tőrré élesedik a fekete gyapjún,
a dombokon két esett öszvér körme kapálja az eget,
aztán lassan-lassan az is elmerül a térben
s a végtelen pusztában, mint riadt, szakadt inú ordasok,
a földszínű katonák jajongva lopják szegény beteg szívük
és ahová lépnek mindenütt, vér… vér… vér.
[Most búvik a csönd…]
Most búvik a csönd:
s jó Ardschunát nem kísérti bús rokon.
Vad, karmin csőrű madarak zörögnek az űrben
s ó jaj, megállt az óra s az idő és nincs fakír,
ki kandi szemmel messzi holnapokba látna:
a levegő tikkadt, fekete szagokkal fullaszt,
az utakat elkeverte a vér és sehol, sehol
egy kékvilágú csillag.
Európa sötét ölén most könnyet pergetnek
a sápadt, szomjas ajkú asszonyok:
mert bitang virág a katonák fiatal szíve
s nincs ki kacér gomblyukába tűzze.
December-Január: s a vágyak hídja nincs sehol!
Rőt szuronyerdőn hasal az esthajnali ég
s a rongyos, fekete baldachin alól
riadtan bókol két vöröskeresztes zászló.
[Forró, beteg mellén ülnek…]
Forró, beteg mellén ülnek ők most a világnak,
mint nagy nyitott kelyhű virágok
s titkukban levelez a vak, tüske körmű láz.
De ők nem látnak semmit, nem gondolnak semmit
és fölöttük gyásszal funerál az ég.
Valahol most jajt vet az ördög cifra muzsikája,
valahol most szűz embervért bitangol a halál:
itt megült a csönd, a bánat ezüst méhe,
s rikító új színt se gyújt itt más,
csak a házak vén homlokán két vörös élő kard
s az elhagyott menyasszonyok szíve.
Ők még élnek és égnek, de köröttük már
holt télbe hervad Isis csókgyümölcsös kertje,
s a hűs köveken, mint bús bádogcsuklyás barát,
térdel a templom ferde tornya,
ki perceken tünődve csak csöppekben csöppenti az: Időt
s esténként szent halotti verseket énekel
a mély, csillagtalan űrbe.
[Zűrös erdőkben…]
Zűrös erdőkben, dúlt állati menedéken
rikolt már a szilaj katonák nyelve
s amerre tág kantárral, őrjöngve elrobogtak,
mint állott kánikulában, a vad mészárosok táján,
sok-sok sebes holtat találtak utánuk,
akik veres liliomokon feküsznek.
Ó Hannibáli káosz, ki gonosz kölyök-kedvvel
ennyi zord kéket, sunyi sárgát és égő vöröset kevertél
a szomorú nap alá!
Előttünk feslik bús visszája a világnak
s a vad, buktató mezőkön, mint béna tolvaj,
puha butyrával hiába bujdokol az élet:
ma nincs, ki fürge zónán vágyait beérje
s a babonás, szűk keresztutak rendjén
teli nyeregben posztol a bánat.
Ó gyönyörű ég, mit látsz arany karbunkulusodon?
Nézd, nézd, minden kicsi kincset eltáncolt az ördög:
a roskadó tornyokból, mint hervadt sárga rózsák,
porba hulltak a néma, repedt kelyhű harangok,
a házak fehér vendégoszlopát megették
a veszett, poklos szájú lángok
s nincs itt más csak bús hamuhamva a mának,
csak a vér és tűz undok, fekete mocska,
csak a kormos, sáros romok alatt
néhány halott szűz, kiket csókra kívántak a katonák
és szép, fiatal testük most hideg, mint az érc.
[Az öregek…]
Az öregek,
orrukon okuláré, fülükben szélfogó vatta
s hozzájuk már nem ér el semmi a világból.
Csak fáradt eszük mozdul még néha,
mint rossz motolla őrli az idő kemény magját
s hajukra téli tájat fest a drága liszt.
Csak száraz tüdejük köhint még néha, néha,
de nem riasztja lelkük a fekete lámpa:
béke pihen piros szívük ágyán,
nem csalja tánc, vak messziségek öble
s nekik már nem baj a világ baja.
Süket, üvegszemű sasok ők mind,
kik ülnek az utak mérföldkövén
s a napban ezüstlik bús nyolcvan évük.
[A végtelen határban…]
A végtelen határban csokorba álltak
a fáradt, bomlott szemű katonák.
Hét óra s a szél hideg esteli gyászt tereget!
A katonák kemény oszlopba feszülnek
s megindulnak a vad, iszapos mezőkön át:
végtelen kígyósorokban vonaglanak
s itt-ott még fölbukik acélfegyverzetük.
Fölöttük lármás ébentollú madarak
húznak nyugat felé, hol sűrű felhőerdőben bujdokol a nap.
Elbújt előlük a nap, mint egy bús pironkodó szűz
s az útjukra nem rajzanak csillagok.
A sötét távoli dombokról skarlát, opál
és türkisz őrszemek hunyorognak a térbe.
Valahol gazdag trénszekerek kerekei muzsikálnak…
Itt süket szurokban ül a télutói csönd
s a komorarcú ég ezüst esőostorral
ébresztgeti a holtakat.
[Kelet felől…]
Kelet felől bús, téveteg karavánt öklözött az éj,
s míg szakadt a csönd, a csámpás szekerek,
mint bélyeges lusta csorda lopakodtak a ködben:
föl, föl, ahol teli csuprát épp most rugta szét a hajnal
s az utcákon, mint folyó arany futott már az élet.
Víg paloták alá siralmat gombolyítottak a lomha szekerek.
Kósza kicsi ágyak vérző sebes-hasú katonákat
ringattak át a hetyke, cicomás városon.
Csukló, idegen jajra ámult rá a reggel,
s ó jaj, hol tegnap még fürge párok tipegtek a táncra,
vén veteránok izmát dacra veri a düh,
a gyerekek elfelejtik fehér meleg ágyuk
s az asszonyok riadt, fekete arcáról is
ma lekönnyezett a lárva.
Sima grániton botlik a nehéz táltosok körme
s míg közöttük szívek csokra csokroz koszorút,
ringó ágyak ölén, mint bágyadt gyerekek, pihegnek a katonák:
bús üvegszemük tágra ereszti bús önmaguk sorsát
és nem látják a várost s hogy fölöttük tűzzel bevetett az ég,
csak az örök-éhes kérdőjelek üszke csiklandja a szemük:
édes asszonyszagra lesnek és a távoli mezőkre gondolnak szelíden,
hol pufók, mezítelen gyereket, drága tejjel melenget az anyja –
s olykor érzik, hogy minden messze, veszve már;
némelyek bölcs égi igéket bogoznak békítőn
s némelyek fás, csücsöri állal mosolyognak a semmibe
s a szőrös, kemény takaró fölött unottan malmoz két
fagyos ujjuk.
Bajok sárga sodrán horgozott az élet,
kit húzni tudott, húzta gyönge célja,
a tornyokban még zörögtek az órák,
de szívek száját marta már a gond,
a kósza szekerek is elvesztek az utcán
s aztán csönd volt: bamba, könnycsapoló csönd
és a városban nehéz jodoform, kámfor és szalmiák-szag
teregette gyászát.
[A dombra már…]
A dombra már tüzet rakott az éber égi csősz:
mint fészkéből hajtott madár úszom az űrben,
merész magasba, vak lejtőkön át.
Ez éjszakán sok vágynak lettem viselőse
s iszákom tátott szájjal veszti el a multat,
fűt, fát, penészes kalyibák szagát,
más mezején a vén, mokány parasztot.
Szemembe új szín és új zene zendül
s mi tegnap volt: mind messze, messze sír…
Ez itt a város.
De nem az árva emberhangya odva:
fejemre híg aranyt szitál az ég
és hallom a serény kézmívesek dalát,
kik máskor kemény seregbe falazták életük,
vagy étlen élve zord pincék zugán,
marokkal gyúrták a szörnyű bombák poklát;
s akik komor nyomorban nyűtték hat napját a hétnek,
ma fess topánban járják kerge táncuk,
s a szívük balga szerelemre dobban.
Csak így tovább, tovább a tág utcák során,
bolyongni estig és vidám derűvel
köszönteni az idegen leányt,
ki ablakából csókkal inti párját:
mert édes órát kóstolni szeretnék én is egyszer.
Aztán dalolni örök életörömről,
amelyből nékünk csak nagy ünnepen telik
s amelyből nékünk sohasem elég.
Rossz sorsunk féktelen emészti a dús percet,
hogy holnap még vaksibb gubóba szőjjön a gond,
s holnap, ha pórázról emlékezünk,
jajongva térdre törjük szebbik énünk.
Ó, két rossz lábam, két igán nevelt öszvér,
ma térdig járjatok a ritka jóban!
Ó, két kezem, két asztaltól elvert jobbágy,
ma tartsatok üres, mély tálat a bőséges ég alá,
hogy nálam nézze meg magát négy sarka a világnak
s lássam meg én is a kért földi tájat,
hol boldog ember áll a dombon
és fehér zászlaját nevetve lengeti
a bús rokon elé.
Hirdetőoszloppal
1918
Hirdetőoszloppal
Utcák könyöklőjén
s a terek mély foghíjas szájában
aki állsz
mint kékvörös tűznyelv,
mint a mindent legyőző
páncélba erősödött kiáltás
a föltakaródzott reggelben
nézd
melléd oszloposodtam
mint a testvér
szép hengeres mellel, kivilágított szemekkel
s bőséges nyers hanganyaggal
kereken a négy világtáj felé
ahol
csak egyszer is fölterebélyesedett az értelem
ahol
a parasztok egészséges ösztöne megszaggatta a földet
ahol
a zöld patakokban örömösen lemosakodtak a katonák
és itt
a Város megindult hisztérikus testén is
csak mi fáklyázzuk az időt,
énekelünk
s verekszünk
a vérrel és a fekete unalommal
mindhalálig
s így
föl-föl a munka elöntött egyszerű ritmusán
testvér
a keservek roppant hepehupáin
énekeljük ki újra a szabadverseny demokráciáját
predikátumos barmok és nyúlbőrös gazemberek
veszek és adok igéit
a szentségtelen illatokban
mert jaj
holnapra talán mindent fölfal a tegnap
a holnapot
vakok éjszakáján
süketek megüllepedett csöndjén
sánták vaslábas kopogásán is túl
ami lesz
s mert szép is ez így
ezerkilencszáztizenhétben
Pest letérdelt emeletei között lenni
hirdetőoszloppal
lámpás!
Napraköszöntés
Rettenetesen kigurult a horizont.
Minden fölfelé bökődést
ében-ezüst sátor koporsóz
a láthatatlanba.
De földörgöli álmát,
mint a kiszoptatott, vasfejű gyerekek.
Megmosdatja magát a tengerek mélységében,
átnyújtja magát az erdők bozontosságán.
Elterebélyesedik
aureolásan,
mint egy fantasztikus Isten.
A nedveszöld dombok mögül sétál föl aranyba.
Az ég göndör báránykái vándorolnak körülötte.
A tüzek fölremegik hozzá koldus-testvér karjaikat.
Szétloccsan az űrben
pirosan,
mint a mindent magábaölelő jóság.
Ó, engedd, hogy forró, anyás öledben
ez a gyarló ének is megférjen, mint ahogy
a dúsgazdag pincéjében is megfér az erjedő must,
mert hidd el, nem hazudok, ha azt mondom,
hogy én most billió testvérem nyelvén harangozok,
akik a halak kopoltyúi, madarak szárnyai nélkül
itt evickélnek a föld sokemeletnyi hegyei és völgyei között,
s akikben a savanyú kenyéren kívül csak az tartja az életet,
hogy naponta, legalább 12 órát ott virágzol a kókadt fejük fölött
s hogy kiszúrt csontjaikra visszapárnázod a napszámnyi izmot.
Hatalmas üke az alázatos holdnak s a futkározó csillagoknak.
A higany, a tűz s a rádium
mind csak trónusod lépcsőin kolduskodik.
Az erő harsány gyökere vagy s melegebb vagy, mint a kínálkozó asszony.
Hidd el, már kisiskolás korunkban is csak a Te végtelen szárnyad alatt
szerettük az örvénylő vizet, futottuk a métát a laposra feküdt mezőkön.
Kiművelt, tekervényes eszünk most is a Te köntösödön virág.
Sárga rózsák között Te vagy a kicsattant Nászfa.
Árva, poros falvak ülnek alattad
s a zilált, emberevő metropoliszokból
szolgáló, nagy gesztusokat nyújtanak feléd a kőművesek.
Hatalmas tőgy vagy Te az ég visszájára hajtott mellén.
Itt lentről a gyönge matériák,
akiknek hirtelen röhejre törik a szájuk
lángbaborult fejüket földobják hozzád, mint a lobogó zászlót.
Lobogózlak: vörös Nap!!!
Mert Te a végtelen öröm vagy s a bajok magasra tűzött lámpása is Te vagy.
Ha úgy akarod átnevetsz az eső ólmos szomorúságán,
leszorítod a kémények füstjét s tüzet szúrsz a fák selyemzöld hajába.
Reggel az ég kék horizontjáról könyökölsz a szertelenbe
s mint valami táncos, bálványcifra legény elé
a mezőkről vad pipacsot nevetnek föl a húsos,
kévekötő lányok.
Tragédia
Gránit, fekete póznákon sátoroz az este
s valaki-asszony földobta a szemét.
Roppant parázs silbakol a meghabzott kékségben.
Ki etetné magával?
(A föld fű alá menekedett.
A vizek kuncogva befúrták a partot.
A hegyek siklatón összeakasztották az ormányukat.)
Csönd.
S egy ember most fölszúrja magát a térbe!
Áll,
pózosan, vörös karóban,
s szomorú ökörszemekkel hintázza a fejét,
vörös karóban,
pózosan
áll.
S fölötte néha kancsít a sárga parázs.
S körülötte néha fölnyerít a kék odvasság.
Vár,
lábhegyen
az eszén áll,
s kemény, jófalat izmait fölpuffasztja a holdig,
az eszén áll,
lábhegyen
vár.
(A föld hiába mozdul alóla.
A vizek hiába torpannak heggyé.
A hegyek hiába prüszkölik rá tűzszemetes kedvük.)
Csak áll.
Csak özvegy szemei bődülnek föl néha.
És vár…
?
Roppant parázs páválkodik a meghabzott kékségben!
– Különben semmi.
Kánikulás csöndben sátoroz az este.
Jó annak, aki korán kel
Csak dobosra a mellünk,
szét a lábainkat
és oszloposan föl-föl.
Mert jó így betyárkodni: létség kovászában szálka.
Az éjjel valaki rámvellázta a kínját,
de nagy kezével jóságba boronált a csönd.
Az éjjel valaki megöntözött a kétségeivel,
de jóságosan fölgyújtott a hold.
Az éjjel valaki belém zubogtatta a nevetését,
s a reggeli 5 ekkor kiszippantott az utcára egyedül:
csak egyedül a kókadt, zenebonás fejemmel
s most szemre kapott nappal,
öles taghosszabbítókkal
magam fércelem a várost.
Előre, hátra.
Előre, hátra.
Rázom a nincses batyusságom
neki:
a hatalmas szemétdombnak
a tornyokba készülőnek
a szegénység sárgájába bújtnak
a szögekbe ijedtnek
a vasakkal pókhálózottnak
a káosz rendjének
a hiába-ugatónak
s a kölykösen szertelennek.
És előre, hátra.
Előre, hátra.
Mert az éjjel valaki belém zubogtatta a nevetését
s amit ha holnap megvásna az ínyem,
fiatal bikamód, kiszarvadzik a homlokomon,
kipiroslik a kezeim jósúlyú fürtjein,
kirúgatja az inaimat
és szétpeckeli a fogaimat.
Mert az éjjel valaki belém zubogtatta a nevetését,
a reggeli 5 pedig játszani-kedvvel kiszippantott az utcára
egyedül,
csak egyedül a kókadt, zenebonás fejemmel:
a világosság most ikreknek mutogat az anyjával,
a föld: rengeteg alázatosság, nyalogatja a talpam,
a színek mind megpingálják a szemeimet,
a hangok mind pántlikát gombolyítanak a füleimnek,
a vonalak mind beleegyenesülnek a gerincembe
és a formák mind rátáltoskodnak az ölemre.
És
valaki elindult,
a poklos mezőkről valaki megint elindult
melegágyból, kócosan, hatalmasan,
mázsás csizmáin magával szaggatta a zúzmarás földeket,
jó-konyhalányosan magára pácolta a pocsolyák szagát
és lépkedett, bokázott dáridós nekiruccanással…
A házak őrizgetőn útjába torpantak – és Ő
fütyörészve ragyásra suholta a bőrük.
A harangok riadtan eléje harangoztak – és Ő
kiharapta a jámbor harangozok tüdejét.
Néhány nagyfejű ellene okoskodott a rögeszméjével – és Ő
bele csalta őket a száz öles kétségvermekbe.
és jött táncosan, kócosan…
A költők és a vándor fagylaltárusok térdre csuklottak örömükben
– Tavasz, ó Tavasz!
és megállt és három hónapra gazdásan megtelepedett…
A csönd felharsant. A fák gondtalanul ünneplőbe öltöztek.
A zápfogukkal itt felejtett anyókák kiszippantottak a tenyérnyi ablakréseken.
Gömböc, puhácska gyerekek seregesen egyszerre látták meg a napot.
A kórházakban minden második beteg örökre kinyújtózott.
A mezőkön röhögve egymásra szaladtak a bársonyszőrű csikók
s ugyanakkor a városok otromba kapuiról
könnyeket szüreteltek és szíveket hasogattak a fekete partecédulák.
és cihelődött és jóllakottan indult…
Az utcákon szagosodott a kolerás rózsaszínű fagylalt
s a költők nem döglöttek bele hogy elment.
Fiatal lányok mennek át az utcahosszon
Az izzadtságos nyári alvásban
(mert minden alszik most,
az erótikus vén bankár,
a mozgásba szerkesztett konflis
s a házak is mint kotló lajhárok
nekitehénkedtek a fejszéznivaló
38 fokos hősugaraknak)
fiatal lányok
szabad, fölbontott ritmust hintáznak
a véletlenül nyitva maradt szemek
látószögébe
a bebádogozott ég alatt.
Telhetetlenkedj két szemem!
Délelőtt. 11.
S hiába csóvásodnak föl az illendőre kent címtáblák
s hiába barlangosodik erre a megöntözött liget,
valami magánkezekre ambicionált tornaterem
(hogy kisebb legyen a polgári felelőssége)
a budai hegyek felé kinyitotta a száját
s egyszerre szétdurrant a csönd.
Az előbbrejutás sárga kanálisaiban
(most ilyenek a kiteregetett utcák)
mély, kék tengereket énekelnek a fiatal lányok.
(Ugyanekkor az érseki konviktusban vagy háromszáz
levéknyult siheder porba locsolja a tiszta, fehér vérét.)
Az utcák fölhólyagzott testén
(ez a panamisták sikere a bűzös aszfaltban)
borzas, zöld erdőket nevetnek a fiatal lányok.
Ezalatt pedig
egy kontrafagott húsos ordításában heveskedik a nap
s mint valami lapos tányérra, az idióták rettenetes súlyával
még jobban ráül a világra.
De a fiatal lányok egyre csak színesebbre pántlikázzák a kedvük
és bugyborékol a hangjuk, mint a hegyekről leszakadt hóvíz
s két rugódzó mellüket már szinte átszúrják a takaródzásukon,
mint a kőbeerősödött hegyesszögeket.
(Növendék hímek most a legajándékosabb ismeretlenre érzik össze az életüket.)
11 1/4 Mindent fejbekólint a lebírhatatlan kívánkozás.
S hiába, hogy a nap majdnem belefullad a maga katlanába.
Hiába!!!
A fiatal lányokat már alig látni –
de könnyű, vidám lépteik mögött
a kemény gránitjárda ijedten fölkunkorodik
s valami sűrű jószágok után
a budai hegyek felé tápászkodik az egész város.
Sorok, ideges órákban
Mint aki úgyis hiába teszi le a fejét (fáradt szemeire
még súlyosabb falakat malteroz a sötét s a füleibe még inkább
beleugat a csönd) s merthogy a fölbuzdult idegekre
orvosok szerint is jók a hosszú, hosszú tavaszéjszakás séták,
nyakamba vettem a várost, jópolgár bundás nekikészülődésével
s engedelmes lábaimat rálapogattam a körúti aszfaltra,
amit búsan s mint rosszüzletes meredek zónát
már semmibe untak a vadászó lányok
s előttem ép most mosogatja tükrösre az ég.
Permetezett az eső – ez jó, gondoltam, pont nekem való idő,
szegény tüdőmet már úgyis kegyetlenül elsenyvesztette a négy fal
s hordósra spekulált fejemből is legalább kipárolog minden piperkőc
hiábavalóság: Vers, Képek, Muzsika no és a Lányok,
lányok, akiket különben sem tudtam soha valami
nagyszerű legénykedéssel a fogam alá kapni
(csak acsarogni tudtam utánuk, a karcsú és harapni való bokájuk után,
mint valami redves tanyai kuvasz)
s most tisztán látom, hogy elsőrendű képességek vannak bennem
akármi jobbfajta üzlethez, (valamikor borbélyüzletet akartam nyitni,
de nem volt pénzem, s mindjárt rá is jöttem, hogy az
csak kiskaliberű embernek való) teszem szeszkereskedéshez,
a pálinkáknak még sokáig megmaradtak az apostolai,
vagy, s ez még jobb, földspekulációkba bocsátkozom, mint nagyapám,
aki után (igaz, hogy ő inkább csak szárazföldi kalóz volt
valahol a kosztolányi hegyek között és szépen beleszakadt,
mikor két zsák búzát akart egyszerre a padkára tüntetni)
valódi tízezer pengőket jussolt a négy szőke fia.
Így igen! így már érdemes élni (hogy ez a stabil dolog eddig
sohse akadt az eszembe)… csak ezek a buta villamossínek
ne riasztgatnák mindig a merszem… s ezek a mahomet
tégladögök is megint úgy rálajhárkodtak az idegeimre…
milyen ronda ilyenkor az ucca, pfujj, mintha minden
meg lenne dögölve… se mozgás, se szín… csak csönd,
vastag, megüllepedett szagok s a lenyalt falak között, az áztató esőben
úgy gyömöszköli magát tovább az ember, mint valami lompos kanálispatkány.
Valaki egyszer a fülembe hízelegte, hogy nagyszerű temperamentumomban
kilencvenszázalékra még dominál a vad, akaratos paraszt – s most elhiszem,
hogy csak a dekadens tíz százalék marasztal a sárga városokban,
holott, kint a vízszintű mezőkön még nyavalyás önmagától is úgy
elszaladhat az ember, mint valami fiatal csikó a madzagos hámból,
ahol az egészséges asszonyok a folyók ezüst sodrában veszejtik el a terhük,
s az ember reggeli szeme elámul, mint egy csodálatos kapu,
– Mit álldogál itt már órák óta? – Hogy én álldogálok? – A híd körül
éjjel senkinek nem szabad ádogálni! – A híd körül? – A híd körül!!
s a döngő, csupaszáj mumus mögött csak most láttam meg,
hogyan ágaskodik dupla toronyba a vörös Ferenc József híd.
Még mindig öntözött az eső!
A Krisztusát! ezt jól megcsináltam, több mint másfél óra hazáig,
a villamosok még nem járnak s egy árva garasom sincs, hogy kocsit vehessek,
legalább, ha énekelni tudnék, most csúszhatok a Visegrádi uccáig gyalog,
ahol egy hét múlva megint elhitetem magammal, hogy idegesség ellen
jó medicina a hosszú, hosszú tavaszéjszakás séta s hogy nekem is van olyan okos fejem,
mint a nagyapámé volt aki, jó kalóz, ha beleszakadt is a mesterségébe,
valahol a meszes kosztolányi hegyek között valódi tízezer pengőket hagyott
a négy szőke fiának.
Júliusi földeken
Monumentalitás,
Kék- kék- kék.
Vízszintben sárga, geometrikus táblák.
Szél. Hő. Földszag.
A nap csurog,
s a sárga táblák visszadobálják a vörös napot.
A téres meghízott földeken,
íveljétek ki ványadt karjaitokat,
testvérek,
s a sárga táblákban nézzétek a parasztokat,
(az érett búza között)
amint erős, plasztikus lendülettel mozdulnak,
(félaktban)
s százszoros gesztusuk
letörli a végtelen táblákat.
Gatyás, félig mezítelen testek. Rohamállás. Suhintás.
Minthacsak pontos mechanikai rendszer lenne az egész,
végig… végig a kék perspektívába.
Pedig: (nézzétek csak)
A parasztok szép, tömör fejéből
szinte világít a friss, egészséges velő,
a fogaik remekbemetszett habkövek
s a lábaik, oszlopos, barna lábaik
szabadon gyökerezik a televényt.
Billió szín itatja most a szemeiteket.
De mind között leghatalmasabb a kenyér sárga magja,
melyet rendbe-vágnak és keresztbe dobálnak,
a nótázó parasztok,
hogy teljenek a csűrök
és ványadt, otkolónos testetekbe
szökkenjen bele az élet.
A téres sárgára hízott földeken
zászlósan lengessétek meg új divatkalapjaitokat,
testvérek!
Monoton
Mondom bizony, ma fáradt és nagyon szomorú vagyok
s időm sincs cifra szóra köszörülni nyelvem
s közben, mint dús falat, vacogni vén kukták fogát,
vagy ringy-rongy könyveken vakultan üvölteni karban:
Ó szerelem! Ó drága bolondgomba! Ó művészet!
Én, ki szerény kenyeresek elé szent kurjantásnak jöttem
és feleselő dacnak és pogány fáklyának a sötét úton,
mondom bizony, ma fáradt vagyok és pihenni szeretnék
csöndben és tisztán, mint bő ágyán a savóvérű agg,
s rút grimasszal legyinteni: minden csak humbug, semmi, semmi,
mert az én fürge, táncra kívánkozó lábaim
nagyon sokszor vesztek már tomporig a sárba
és sokkal több bokros gondolatomat, érő vetésemet
vetélte már gyommá a rendre vizsla csősz,
hogysem őszinte szívvel sírni és nevetni, nevetni és sírni is tudnék
tervek bukásán vagy teljesedésén.
De mindezt, ó ne hidd hogy holmi sárga májú irigység,
vagy épen a vak impotencia mondatja el velem,
ne hidd, mert én már láttam sok szép dolgát a világnak:
buja, zöld hajú földeket, vidám sokgyerekű falut,
szeszélyes városokat, mint farsangi hangszereket
vad, emberevő gyárak s bús börtön-kolosszusok között,
altató múzeumokat, megbomlott tengert, vasvázú hidakat,
fürdő asszonyokat, robotos gépeket, napon bogárzó ménest
s még sok eleven más erőt, amit dalolni érdemes.
Ó, de a férfit, a kozmosz zengő szimbólumát,
hiú szemmel hiába keresem ma helyén:
ő most bősz vadak odván vérre lesi mását
s miatta üresek az utcák és miatta száraz a pincék garatja,
a boltok színe is miatta telve száz fekete ronggyal
és az én nagy szomorúságom is miatta van – és… és magamért,
kinek most jámborul henyélni rendeltetett
és úgy rendeltetett, hogy törjön össze magában minden tükröt.
Karmester, esti világításban
– – – – – – – – – – – – – – – – – – – – –
s a rezek ragyognak mint a nap
s a zöld veteránok közt
kitáncolt dobogón
dolgozik
s a kék és zöld és sárga és fehér és vörös
lampiónok alatt
ő a koncentráció
– – – – – – – – – – – – – – – – – –
az Élet tengerkedik körülötte
– – – – – – – – – – – – – – – – – –
s ő az akarat plasztikája
a ritmus és az eleven hangkamra
világít mint a rádium
s fekete pálcájával
a tüdők rossz életét
fölkergeti
a hideg csillagokig
s ragyogó papírcsillagok havaznak rá
– – – – – – – – – – – – – – – – – – – –
az Élet tengerkedik körülötte
– – – – – – – – – – – – – – – – – – – – –
most ő az Isten
jégből van a feje tűzből van a törzse
csücsörítve csalogat borzong dobbant
kinyúlik mint a méz
és összezsugorodik mint a rugó
– – – – – – – – – – – – – – – – – – – – –
az Élet tengerkedik körülötte
– – – – – – – – – – – – – – – – – – – – –
mert ő az Isten
s vörös bőre alatt tele van fekete póklábakkal
és kiágaskodnak a pupilláiból
és kivirágoznak a kövér ujjabegyéből
keringő
ke-rin-gő
k-e-rin-gő-ő
– – – – – – – – – – – – – – – – – –
az Élet tengerkedik körülötte
– – – – – – – – – – – – – – – – – –
ke-e-rin-gö-ő
ragyog mint a bálvány
s a kék zöld sárga fehér vörös lampiónok
belecsurognak a szemekbe
– – – – – – – – – – – – – – – – – –
már nincs is semmi
senki
– – – – – – – – – – – – – – – – – –
csak ő
borzas vad kakas
a dobogón
– – – – – – – – – – – – – – – – – –
Asszonyok a parkban
Az alacsony és magas fák óriási csokorban állnak,
szelíd, gótikus pózban egymásba nyújtóznak,
mint valami vásári rosta,
szövődnek, bogozódnak
s ezüst leveleik közt
átszűrik
az indigó színű estét.
Köhögős tehervonat kapaszkodik a magas, fekete töltésen.
A fehérlő úton egy asszony vitorláz fehérben,
hosszú, vékony lábakon ring, messzire szagosodik,
ezer füle van,
ezer szeme van
s valami szárnyas ragadozót mímel a szája:
Huhu?
A bakter sötétre fojtogatja a zöld kandelábereket.
Huhu?
11 óra.
A hold sárga, merev kockákat dobál a fák közé.
Huhu! Huhu!
Fehér csokorban állnak a csokros fekete fák alatt,
ezer fülük van, ezer szemük van és szörnyű, hosszú lábaik vannak
s parfőmösen, kacéran, öregen a sárga kockákban tipegnek,
kacagnak, forognak, ügyetlenül bakfiskodnak, csillagot számolnak:
Huhu?
Fehér szoknyájuk vakítón félreharangoz a sárga kockákban.
Huhu?
Szétfutnak, mint a megriadt gémek… elbújnak,
a fák barna törzsei közül árulkodnak,
eltűnnek, megvillannak,
csábító lepedők a földön,
hirtelen az égig magosodnak:
Huhu! Huhu!
Az állomásról idezokog az induló menetszázad bombardónja.
11 óra 50 perc.
Az asszonyok tízezer füllel és tízezer szemmel
silbakolnak a tisztáson,
forrók, éhesek, szédülők,
egymás karjával kötik a derekukat,
a mellük kemény,
s megnyúlt arcukat
hideg-sárga fénnyel lakkozza a hold.
Himnusz
Baglyas faszüzek kontyán állong a sárga toronyóra:
dél van
s az én fiatal testem nyújtózik a júniusi földön,
bútlan, megforrtan és szőrverten,
mint valami új, soha meg nem csömörlő Ézsau.
Hahó!
a tág, aranyló térbe most beléharangozom a nevem:
a-ha-ó…
s a magasság visszaöblíti rám a pünkösdi ekhót.
Fekszem a klorofillal teli zöldben
hanyatt
s hímes, szép testem virággal permetezi a szél.
(valahol most ugatnak, bűzlenek, töftöfölnek a körutak).
Ó férfitest! Én mezőkre vetett testem!
A nap égő ostorai alatt most bronzosan terülj,
ragyogj s mint valami eleven hangszerszám,
erőd szakadó kedvét harsogd föl a kék, ismeretlen égig.
(a város kerekén tán most ébrednek a lányok).
Ó férfitest! Erők csirája! Dús élet-torony!
Most rugd el a két völgybe futó lábad
és dobd el a két örömtelen karod.
A föld anyás, megáldott testén – lihegő, vad férfitest,
ó testem!! most benned sokszorozódik a folyók folyása,
a hegyek égbe szúrt taraja, a prairik süket végtelenje
és billió elevenjével a meg nem nyírt dzsungel.
Ragyogó izmaid vesd hát el a föld drága húsán!
Nyújtózz, nyisd meg a szád és feszüljön dombos mellkasod,
hogy telten és társtalan,
mint valami roppant hangszerszám zengve szólj
s csattogó kedved teljesedjen az időbe!
Májusi tánc
Fehér ingujjban és táncra csiklandó örömmel,
szálfás legények feszülnek a dombon
s a lányok a völgyből,
a bodros és tarka lányok
perdülnek, begyeskednek, riszálódnak
föl a dombra.
Forró szelek kaparják az eget.
Május. Uszályos, pipacsszemű földek.
Erő! Fény!
S a fényben
rugós csikói tánc a pipacsok fölött.
Körbe-körbe…
A föld zuhog.
Körbe-körbe…
A fejek piros és tarka kapuiból
nevető tűzmadarak röpülnek ki a napra.
Zöld kamasz szemek legelnek a villódzó hústömbökön.
Körbe-körbe…
Vad kígyózással nyújtóznak a karok.
A homlokok színesen kivirágoztak
s kemény, eleven ikrák
és pézsmás, meleg illatok
szabadulnak el a sokrétű szoknyák alól.
A föld zuhog.
Vörös-fehér testek ringatóznak a szemsugárban
s a föld zuhog.
Könny. Ugrás. Kurjantás.
Aztán semmi: csak a mindent betöltő vágyakozás.
Részeg, kiugró szemmel még árulkodik az ég,
de a völgyből már hatalmasan dagadnak elő a bokrok
s a dombról
éhesen és meggyulladtan,
vak, összegabalyodott párok gurulnak le
a völgybe.
Bányászok a hajnalban
A dülő mészporos szalagján, a kongó, vörhenyes hajnalban
búsan és puposan, mint óriási ludak sziluettje cammognak föl a messziből.
Jönnek, hogy elsülyed az út s ők zsinórvonalban: tizenketten,
már szinte monstrumokká figurásodtak a bakacsin ég alatt.
Valaki-lány most, hogy ritmus segítse a lábuk, így énekel:
Szerencse föl!
A bányász sorsa vak sötét,
vad szél pöröl…
jaj, ki látja ma még övét,
vén szülét és gyermekét,
tíz pirinyó gyermekét.
S vízszintű, gerendás vállukon görbe hegyükkel fölfelé,
úgy ülnek a csákányok, mint régi várurak képén az ezüstlő sas.
A látóhatár súlyos szögekbe áll. Minden csupa forma.
A nap a kupola legkisebb pontja felé gurul
s a hegyek tölcsérén a nyersbronz meleg színeivel önti le az embereket.
Egészen skurcba emelkednek s a lány hangja lobog mint a zászló
Szerencse föl!
Aztán primitív kórusban utána valamennyien:
Jaj, ki látja ma még övét,
a bányász sorsa vak sötét,
s ha fúj a szél
elveszíti mindenét
tíz pirinyó gyermekét.
Kócos, fekete fejük már bent áll a napban s csak mennek, mennek…
ingük buja, kendervászon illatát a szél messze elteregeti a mezőn
s mögöttük a völgyből, nagy keresztes szemekkel bámulnak utánuk a sárba csüggedt viskók.
Nyár-orcheszter
Életem most teljesülj.
Nevess és dobd föl magad a hatalmas kupolákra,
a fölvérzett nap parádés ikertestvérének
a hókék vánkosokon.
Ó, gyönyörűségeken pirított!
Ragyogj és folyj szét, mint a kényesítő éter,
a nyár bandériumos színeiben és illataiban.
Éneked váltig csattanójának: éljen a kozmosz!
Mert nyár van és élet
hegy-völgyeken a vetések teljes kenyérszemével
s nagy juhajrés rikkantásokkal az emberek földerült fejében.
Élet! Élet!
Júliusba még soha teljesebben életem.
Tüskés istensűrűben legszebb isten, Élet:
az űr kék, én most az erdő méregzöld ágyából
szagos, vérszínű csokrokban dobálom föl a kedvem
a kertekre, a városok tornyára s a parasztok báva szemeire,
az asszonyok ropogó nemes csípeibe is én csiholom a szikrát
és lent, lent a vizek hűvös-ezüst folyásában
a jóság nagy karjaival bölcsőnek is én nyalábolom a földet.
Kompozíció
A föld szűkölt s a vizek fölkakaskodtak az égig.
A nagyonnagy Feketeségben
csak kölyök holnapok fáklyáztak.
S ment,
roppant igavonó zsinórnyi inakkal
föl, föl a hegynek.
Talpai alatt kisebesedtek a kövek.
De a feje sugárzott – mint a rádium
s néhány asszonyok bódultan utána csúsztak…
Egész odáig.
Fölnyúlt! Szobrosan! Pirosban!
Szétfolyt.
Jégcsap-orgonákon csörömpölt a szél.
Bezárt aklokban sírtak a barmok szemei.
Kicsiny és nagy házak összetolták a homlokukat.
Je-é-zusom!!!
S fönt, dárdás ezüstfények hasogatták a: mindent.
S lent, sárga bánatvermek ásítottak a: semmibe.
Örömhöz
Rest árnyéka bennem Jézus ájuló testének:
ó Szomorúság. Lásd, a szakadt, fekete városokban,
hol most a kadáverek kék rózsái illatoznak
s csak a legyek bús falanxa vándorol ide-oda a csöndben,
én a szüzek bűnbeesésére kóstolom a mustot
s az új Messiások elé harangozok,
kiket majd a század telt ütere dob ki a fórumokra.
Én most az Öröm égő bokraiba takaródzom –
s nekem már nincs semmi: ami van s csak az van: ami nincsen.
A hűlt romokon Énem új arcát énekelem
s a rónák kiserkent zöldjét, a hegyek fehér gleccsereit,
nyers, keveredő tömegeikkel a roppant metropoliszokat
s külön a kovácsok öklét, a bankárok sárga tigrisszemeit,
a leszálló búvárt, a kertészt s a kötélidegzetű pilótát.
Az élet billió lehetőségét csapolom magamból
s a nevetés aranyvillája koppan a fogaimon.
Az öröm és az akarat bitangoló híme vagyok,
s bolond csikó, tág cimpákkal nyerítek az időkbe:
hol majd Vesztfália mély acélhámorai dalolnak nekünk
s igás ökrei után a vad, kunsági paraszt,
Pétervár 1905-je, a champagnei víg szüretelők –
s ó lásd! az én részeg, utcai nyelvem is, ki most
elsőnek dobja be magát az új földre.
Séta a perifériákon
Hosszú, muzsikás iramban nyújtogatom a lábaimat.
A lábaim, villamos fürge motollák, mérik a földet
s a kezeim pihenten ívelnek, előre-hátra rugódznak,
levegőt kaszálnak s fürdenek a zuhogó fényben.
Előre! Tüzek pacsmagolják az eget. Előbbre!! A táguló perifériák.
Ó, facsaró, vad életszag. Szobros mozdulások. Harag. Sírás. Nevetés.
S ó, lányok megduzzadt anyányi melle. Kipárzott szép hímek.
Halleluja nektek a fölszakadt reggelben!!!
Csak előre! Harsan a kőbogas erdő. Angyalföld. Halleluja!
Odakint most vérben dagadnak a nyárközépi földek.
Ordítsatok föl gépek! Jó testvérek. A levegőben. Hűvös pincékben.
Szénporos műhelyekben. Táncoljatok a roppant gránittalpakon.
Acélhomlokú szentek. Halleluja! Nyers olajat habzsolók.
Dagadjon forró szügyetek. Vessétek ki a szelepeket. És veszettül zakatoljatok.
Öljétek meg a hősök álmait s a gyávák undok halálvonítását.
Lábalok a sárga sokszögek között. Hatalmas koncert. Csak rajta!… Rajta!!
Így!! S izzó vasfogaitokkal marjátok el a bús, csontkezű fékezőket.
Az örökös rabszolgát!
Inognak a sebes tűzfalak. Csak rajta!! Porzik a rőt, keményhusu föld.
Orromon, számon, füleimen magamba szivattyúzom az élet zakatoló zűrzavarát.
Itat a csurgó vörös nap. Tenyeremet rápaskolom a harsogó szíjjakra. Hajrá!
Kerekek pergő bordáira. A kurblikra. Emeltyűkre. Erőm most pattogjon szét az űrben.
S bő ereimben búgjon, dohogjon, vihorásszon a munka fölriadt ditirambja.
Mert fordulnak az utak… Vissza! Pipiskés nyomokon a fodrozó városba.
A körutakra. Vidámsággal terhesen, mocskosan. A cukrászok és illatszerészek kirakatai elé.
…Még hosszabbra nyújtom a lábaimat. Hej! Vihogjanak, akik szembe botlanak velem.
Az ördög lakodalma. Sohse halunk meg! Karjaim. A karjaim párt akarnak nyalábolni.
S duhaj, kamaszos ábrázatomat ma beléhomorítom a világba.
Oroszok. 1917
A Sátán tenyeréből, bizony, kiestek régen
s a búza fiatal szőkeségével most kallódó matéria
(csupa fül, fül, meg szem, meg fül, fül
s némi velőcske a koponya dudoros hajlatában)
a zig-zug mezőkön, ahol kendőzött dromedárok
delelnek a cserjésben és rengeteg madarak
csipkézik a levegő kék ábrázatát és vinnyognak,
hogy fölrepedezik a föld kiszikkadt húsa,
komondorok szurdokos jámborságával
(hej, aki porcellánból gyúrtad a komondorok fogait)
kékben, zöldben és skarláttal öntözött fehérben
emberkék a lesúrolt ég alatt (aki vonaglik,
ha csöndes aklukból még néha fölszalad a tűz)
éhes füleikkel rátapogatnak a világra,
mintha árvák lennének rettenetesen, a szemeiket
horgosan eldobálják és mégis, minden szín megfullad
az egyetlen pirosban és mégis, bőgve minden
a semmibe szalad, csak ők ők! cölöpözik rá
megtorpant lábaikat az anyagra és várják –
valami rigolyás senki föltornássza magát Krisztusig.
Plakát
Hajnalban az ötödik emeletről
Öt óra. Terül a tér. S én a tárt ablakból látlak,
ó Város. Aranytejet fejnek rád a percek.
Kong a gong. A házak bő garattal öblítik a csendet.
Kürtők kőhasa serceg. Az ablakok, mint roppant bronzlapok
s alattuk nyargal és nyerít az utcák tarka sodra,
korok bolondja, bontott színsörény és rohanás… rohanás,
száz csonka póz, autók, lengő cégér, Kain bélyeges arca,
égő betűtranszparens, kutyák, repülő hordársapka
és vállak és vállak és lábak és lábak és karok
és vállak és lábak ritmusa loccsan az eszemre:
szakadt, titáni csöppek mossák a testem,
valami vad kovács most a Marseillaiset pengeti az üllőn
s míg szőrös, forró mellem zihálva ragyog a fényben:
már nincs is semmi: csak én és a tűzfejű kovács,
a megvadult kovács és szószínben fürdötten én,
én, én, én s a város buja, reggeli kedve,
mint egy csörgő, vörös sipkát dob föl az űrbe.
„Szegény”-pózban
Tudom, amit tudok,
s még azt is, amit mások akarnak tudni rám.
Majdnem csupafej figura,
csorba fogak közé szorítva,
vérzőn s az égre kapáló végtagokkal
ez vagyok: Én.
Vagy így is mondhatnám: A MINDEN!
Majdnem csupafej figura
s hiába a fogak köszörülése,
ha én egyszer nyitom meg a szám, az több,
mintha ti egy évig csikorogtok szívetek
görögtüzes bánatáról;
az én szemeim a föld legmagasabb szarvaira
vannak fölgombozva
s ha egyszer én azt mondom: Szép! az több,
mintha tízszer tíz festő finom rózsaszínű
kencével mázolja tele a drága, síma vásznat
az én füleim bolond gyűjtőmedencéi a zenének
s ha cimborás fogak roppantanak a
gerincemen, beisszák a csigolyák és porcogók
jajongását is, akárcsak a ti denevér
lebernyegeitek Strauss szimfonikus viharimitációját
s a gazdátlan valcereket.
Nézzétek!
Roppantó farkasfogak között,
mint valami bitang középkori kalodában,
életét szórja egy majdnem csupafej figura,
az életét szórja és még sem fog beledögleni:
pedig csak ő akarja úgy, hogy – azértse!
A csontja csonk s a bőre csupa rongy már
de hiába fened az agyarad, testvér:
mert ő úgy akarja, hogy – azértse!
Utazás a végtelenbe
Láttam…
s hogy intem, int ki a lámpa zöld üvegén:
Bomlik a fürtje. Vár… De csattan a nyelve parancsa:
s horkan az ágy… Már nem is ágy… Már nem is ágy! Nem!!
ÉRC ÖLE!
Tűz!!!!
gázgőz, bűz, szelep zenéje rág az idegbe
s hol döglik a város, a barna burába
már rázza a csöndet a sárga szekér…
Rohanás…
Jaj!
Hová??
Köd…
Száz zug
zegzuga zár.
Szurkol a sár… de hátam be nem ér!
Telivér állat
táncol a porba föl, föl a dombra a gép.
S újra csak ucca,
házszög
tört csigasikátor.
Szédül az agy… Ó jaj!… Ma szívem az ég közepén
és vérzik az éj, a szél csupa kén…
Az elme fonákja fordult a holdra
s lékel a száz foga már…
De semmi!!
Most roppan a fék. Szabad ék… Előre!
Csak előbbre!! Izzad az érc… feslik a férc,
mi kötne halálba.
Bőg a szirén… Táncol a fény a vetésbe…
Húz a horizont… Vészre visongat a szél
és fojtja a mellem: nyelvem a holnapot nyalja
s hiába, hogy ajkam csupa vér.
Hajrá!!!
Végre! A föld! Őrzi vad gyerekét!
Árok!!!
Megállunk???
Domb!
Loccsan a sártemető…
Földob a völgy és nyűjük a hegy taraját:
a motorban 900 HP s a Sátán szíve ver.
Csillagok szúrnak… Fürdik az árnyam a kusza mezőn.
Rest jegenyék fehérben futnak előnkbe
s köröttünk száz madárijesztő, kútgém,
faluk tornya, árva boglya karikáz…
valahol bús komondorokat öldököl a hold…
s mi véresen rohanunk a sárga fényben,
mint Ponson du Terrail vad fantáziájában a rablók
s előttünk is végtelen a tér – – – – – – – – – – –
– – – – – – – – – – – – – – – – – – – – –
Banális motívum
Fintoros kedvem peckeli Április.
Március…? Április…? Május…?
Április rúgat, április a nyelvemen, április a kalapomnál.
Hej! Szél ellen a bohóckodó vitorlákat!
Hej! Köldökön is felül a tavaszi pocsolyákba!
Hej! A szem bogarába most a kályhák bogarát
és hiába ró meg isten aranyujja,
csontig a tánc!
Fáklyás taréjjal a bánat-kovászból:
Kukuriku!!!
Vertek sóhaja iszaposodik a mezőkön.
De kergül a város, a város!
Vágyak rikoltó pántlikái szabadultak az űrbe
s a fekete boltról szakad a vizek babiloni zenéje.
Április.
Fáklyás taréjjal a tavaszi bánat-kovászból:
Kukuriku!!!
És szél ellen a bohóckodó vitorlákat!
És ködökön is felül a tavaszi pocsolyákba!
És a szem bogarába most a kályhák bogarát
s hej, de hiába ró meg isten aranyujja!
Fintoros kedvem peckeli Április.
Március…? Április…? Május…?
Április rúgat, április a nyelvemen, április a kalapomnál.
Vásár
Póznásan föl-föl-föltu-
tutururu-tu-tu…
Szélesség, Színesség, Dombosság.
Tompára kalapált. Hegyes. Körbe.
Görbe. Egyenes. Millió keresztmetszet.
– – – – – – – – – – – – – – – – – – – – –
Egy uralkodó vörös folt!
– – – – – – – – – – – – – – – – – – – – –
és kéken fehér-szürkén smaragd-sárgán fekete.
Mint valami roppant amerikai bazár.
(otthon most Shakespeareből szaval az asszony)
Tűhegyű sikítás. Pacsuliszag.
Harmonika.
A Szentháromság alatt kilógó szemekkel reszket egy ember.
(egész a nyelvemig ég vissza a vajas tízórai)
„Édes anyám minek adott férjhez,
Minek adott egy suszterlegényhez”…
Zuhogva hull le a déli harangszó.
Rokkant gyerekkocsiból újságcímek ágaskodnak.
„Én a susztert nem szeretem”…
(érzem, hogy a zsigereim pompásan funkcionálnak)
„Gyászba borult az életem,
Miatta”…
Végtelen bugyborékoló jókedv!
Föl-föl-föl-póznásanvízszintben-
karikában-meredten-elevenen…
„Tizenhárom!”
Mélység. A formák papagájos hajtása.
Kiterjedés.
„Hét, hét, hét – minden darab hét!”
Verebek párosodnak a patinás ereszcsurgón.
Tu-tuturu-tu-turu-tu-tu-u-u…
Gúlákbaszúrt vásznak.
Sörszag.
He-he-he-hollá-he-he-he
Halmos harsogó selyemgubók.
Bankó muzsikál.
„Óh!”
Egy szájkosaras buldog rohan előre a lábközökben.
(estére találkám van a kávéházban)
Föl-jobbra-előre-le-balra-föl-föl-föl-szét.
Festékkereskedés!!!
A keresztútról idelángol a rendőr bádogsisakja
és minden körbe… körbe…
ameddig a szem ellát
s amennyi a fülbe belefér…
Mesteremberek
Mi nem vagyunk tudósok, se méla, aranyszájú papok
és hősök sem vagyunk, kiket vad csinadratta kísért a csatába
s akik most ájultan hevernek a tengerek fenekén, napos hegyeken
és a ménkővert mezőkön szerte, szerte az egész világban.
A kék firmamentum alatt most bitang vérben fürdenek az órák…
De mi már távol vagyunk mindentől. Ülünk a sötét bérkaszárnyák alján:
szótlanul és teljesen, mint maga a megbontatlan anyag.
Tegnap még sírtunk s holnap, holnap talán a mi dolgunkat csodálja a század.
Igen! Mert a mi csúnya tömpe ujjainkból már zsendül a friss erő,
s holnap már áldomást tartunk az új falakon.
Holnap azbesztből, vasból és roppant gránitból életet dobunk a romokra
s félre az államdekorációkkal! a holdvilággal! és az orfeumokkal!
Hatalmas felhőkarcolókat építünk majd és játéknak az Eiffel-torony mását.
Bazalt talpú hidakat. A terekre új mithoszokat zengő acélból
s a döglött sínekre üvöltő, tüzes lokomotívokat lökünk,
hogy ragyogjanak és fussák be a pályát, mint az ég szédületes meteorjai.
Új színeket keverünk s a tenger alá új kábeleket húzunk
és megejtjük az érett, pártalan asszonyokat, hogy új fajtát dajkáljon a föld
s örüljenek az új költők, akik az idők új arcát éneklik előttünk:
Rómában, Párisban, Moszkvában, Berlinben, Londonban és Budapesten.
Anyaság
Most némely férfiak is megértenek minket:
ha úgy kívánjuk láncra kötik hímes vágyuk,
házunk falát is mással meszeltetik fehérre.
Most hűvös a szánk s a szemünk ámulva néz a semmibe,
mert ó, most minden komoly gondolatunk az Övé… övé…
Az utcán fehérre válunk egy részeg legény előtt:
(ó jaj, ha egyszer talán ő is!)
Kicsordul a könnyünk gyáva szilvatolvaj láttán:
(ó jaj, az Ő útja merre vezet?)
A mezőn halálba rémít egy lusta tüzes hasú varangy:
(Ó jaj, szépnek még Őt se látta senki!)
és miatta az egek aranyszemét is féljük.
Némely férfiak most becézni szeretnék márvány homlokunk:
de mi csak ülünk, s titokzatosan mosolygunk.
Mint ördöngös alchimisták bújjuk a magányt:
jó hazánk és templomunk a meleg, tiszta ágy
s éjjel boldogan virrasztjuk testünk kerek halmát, mely fájó
és teljes mint a szent Humusz.
Gyilkosok
Éjjel két balkeze kongatta az eszükbe.
Az éjjel! s báva szemükből zölden kinyújtóztak a lángok.
Egy zimankós számember még gerincükre posztolta a terhét,
de a házak csöndesen fölásították előttük a torkuk
s tarisznyás zsebeikben muzsikáltak a kések.
Sárga kontyaikat a lámpák most beleoldozták az egysíkú sötétbe.
Imádkozón és káromkodón: Isten! s dús szagok a jó ismeretlenből.
A gyomruk, mint valami megbokrosodott demagóg
bolondul az eszükre ugrott
s a hold könnyű ezüstgyeplőt vetett a markukra.
(Képzeld el a hangfogós palotákat dunyhás, jószagú ágyakkal,
amelyekben nagy, vörös csokorral a mellükön már terülnek a holtak!)
Még nyalogatták a görcsös ujjaikat,
mikor rájuk reflektorozott a hajnal
s árva fejükben egyszerre meggyulladt a rémület.
Nevetni akartak: de siettükben kicsorbult a nyelvük.
Futni akartak: de lábaik előtt falbaágaskodtak az utak.
S mind, mind, akik a tiszta reggelből szembejöttek velük
kilökött homlokukon észrevették a fekete keresztet.
Szomorúság a városon
S a kövér csönd ekkor bezsindelyezte a várost.
Néhány kótyagos legény zsigereiben még birizgált a rúgás,
de a nagyonnagy kérdőjelek, az újságkiadók pultjairól
belecsákányozták magukat a kocsonyás agyvelőkbe,
mint a jómeleg iszapba, s a horizonton föltáltoskodott egy fehér Állat.
A csönd moszatosan belehízott az ólomszínű búrába.
Csak néha, néha a tornyok gótikus ablakain orgonált föl a szél.
Csak néha, néha a kandeláberek felejtették nyitva egy percre a szemeiket.
Aztán még nagyobb lett a csönd s ez már maga volt az értelmetlen szomorúság.
Ha valaki betyár most irányba bökné az ujját!?
Minden rétegekbe gyökeresedett, mint a hegy.
Csupagond emberek belefeledkeztek a bandzsal ámulásba,
a legsötétebb kuckókban vagy száz jótehénke asszony körül
feketén ásított a semmi s már szinte rajtuk feküdt az emelet.
De mint a jóbarmok csak vártak és szenvedtek a házak
s az utcák vaksi hosszában is csak az egyetlen fehér Állat
ringatta előbbre a széles, ezüstlő farát.
Éjfél után pedig az újságkiadók másfelé próbálgatták a csápjaikat
s a beszájkosarazott kürtőkre újra fölcifrálkodott a tűz!
Grimasz mindenre
Akár tíz ujjammal gyeplőzhetném az eszem –
s néha mégis belém kérdeznek az éjszakás szentségek:
Mit gondolsz a hangokról, melyeket elszalasztottak a füleid?
Mit gondolsz a vonalakról, melyek kikanyarodtak a szemed látószögéből?
Mit gondolsz az utakról, melyek a hegyek mögé feküdtek el a lábaid elől?
Mit gondolsz a nagyon melegről és a nagyon hidegről, melyek még nem riasztották meg a véred?
S egyáltalán mint gondolsz egész pindurkára görcsült önmagadról?
Sötét! Sötét! Sötét!
a mersz és az egyenes összevacog…
De reggel,
a fiatal komondorok szép, gerincropogtató nyújtózásával
s úgy, ahogy az a modern forradalmárokhoz illik,
fekete oroszingben, angolosra borotvált ábrázattal:
hisztérikus asszonyok, pimasz címtáblák és ronda gyárkürtők köré
dicsérem össze az élet érdemes pluszát!
Mondtam egy lánynak:
Rózsám, be jó párnák lennének a te érő melleid
az én kenyértelen gondjaim alá!
(S ő szemérmesen nevetett.)
Galambom, be szép árboc lenne a te pávás derekad
az én süllyedező gerincem mellé!
(S ő nevetve megperdült a sarkán.)
Kedvesem, be szépnek mutatnák a te hetyke combjaid
az én furulyás lábszárcsontjaimat!
(S ő, mintha meggyulladt volna a nevetéstől.)
Szívem, piros rokolyád, be szép lenne a bokor alatt
az én ágyazó karomon fekete napszálltáig!
(S őtet térdre csiklandozta a nevetés.)
Egyetlenem, be szép is lenne a te termő asszonyságod
az én özvegy, hebehurgya életem mellett!
(S ő csak nevetett, már harapósan nevetett.)
Aztán:
szürke ködmönben egyedül ment át a mezőn,
s én kigombolt gallérral nótát fütyürésztem a dombon.
Tehenek és falu
Már látni őket, amint a dunyhás, fekete porból
szelíd otrombasággal kivillannak:
egyszer-egyszer,
csak a két ijesztgető kard a homlokukon s a nagy hintázó tőgyük
fehéren és duzzadtan
s a sarjú friss illatával,
amint elgömbölyödnek a házak tulipiros lábánál.
A zárt kapuk előtt zengőn fölhasad a fejük,
megint valahol
s a teatrális basszust kétszer visszalabdázzák a mezők.
Aztán főkötősen és kerek sajtárral egy asszony.
Bukfenckedő gyerekmezítelenségre
puha, romantikus dekorációk nyugaton.
A házak
pulyásan alábóbiskoltak az egyetlen torony alá:
s így a minden.
Este.
Az utcák darócban kongatják a csöndet,
a mécsek tűzkontyosan kiültek az ablakokba
s a parasztok barna diófaasztalán
nagy agyagcsuprokból már szürcsög a tej,
hogy vajas kövérségével szalmára fektesse a fáradt és szent falut.
Fürdők
Tarlók szúrásától s a műhelyek avasodó sötétjéből
csordásan a hőség terelte őket mederbe
s a hintás csobogásban most barnán fölharsan a testük.
Sikítás és nevetés egyszerre, hogy átszakad a páncélos kánikula.
Valaki mumussá szerecsenkedik a kimart iszapban.
Mások, a híd moszatos talpáról s a fák kopasz ágairól
lajháros teherrel a folyó puha lepedőjébe vetik magukat.
Tovább, a mezítelenség fiatal gömbölyűsége
villogón,
mint a bálnák kövér hasalja ringatódzik a hullámok sétáján
s fölötte muzsikálnak a legyek és áll az ég akár a megtisztított üveg.
Sehol egy folt. Csak a nap. Az uralkodik, mint egy vörös lobogó.
De ki gondol itt a fölpaprikázott szimbólummal?
A víz hűs, s a fürdők derűsen elfeküdtek benne,
csak egy mániákus katona csurog még a parton
s inas félkarjával
az őrjítő fényből szélmalmozza vissza az életet.
Este
A csöndben és a megalvadt kékségben
valaki harmonikáztatja a mellét,
skáláz
s az ég ekhósan rákoporsózza magát a horizontra.
Ti-ta-rallá-ra-lallá-la-la-la-lá…
Mindinkább pianisszimo
és egyre nagyobb pihenőkkel a harmóniában.
Testvér! (a látás alaktalanul fölette a tájat)
Valami terebélyes gonosz belelustult a fülem kagylójába.
Testvér?! Nó?!! Testvér!!!
Híg, kitapogathatatlan falakat támogat föl a sötét
s a nagy este gyökértelenül hintál az űrben.
Döglött ólomcsövek az ereim. Mind! Csak az idegeim mozdulnak,
mint érzékeny csigaszarvak belekóstolnak a forró levegőbe
és sírnak és lemenekülnek az elmozdult csigolyákig,
ahová fölfáj a föld szagtalan keménysége,
s hogy hiába nyújtózom szét a határtalanba:
eszem puháján tüskésen és magányosan Istennek könyökölt a csönd.
Jaj! ki küldené el most hozzám maskurásan a kedvét?
Kint ülök a dombok porhanyós lábánál
s az elrévedt idő dagadt, fekete csápjaival
kanalazza föl belőlem az éjjelt.
Vers asszonytémával
Az idő esőzések alatt vitorláz
ablakon felülig elsülyedtek a házak
hol vagy?
a fák hiába süvegelnek feléd a tavaszukkal
a vizek hiába áradnak feléd a szimetriás partok közül
Asszonyom!
két felkulcsolt kéz
remeg
idétlen állatisággal
Én Én Én
kiáltok
jaj, a társtalanoknak
?!
csönd
a nyugodalmas vakok
magukba tapogatják az érthetetlen tárgyakat.
Rokkant katona
Idegek horkanásával
kiáltás
testvér
ó testvér!
Bátorodjunk össze – jó ember!
Te vagy a lábatlan ember
s a lábaid fájják a 103 évesek futását
Én állok
Te vagy a kezetlen ember
s a kezeid feltapogatnak a kupolákra
Én kévésedem
Te vagy a fületlen ember
s a füleidben orgonázik a rémület
Én égek
Te vagy a szemetlen ember
s a szemeiden ki-bejár a dolgok keresztmetszete
Én visítok:
Csakazértis!
Testvér Anya Apa Kedvem robbanjatok szét
az elégedettek torkában
Az idő mély
– Akarni
gondvetélés
cél
álmaink vasfoga planétákat őröl.
Ez hízelegjen az asszonynak
Így túlnanról uszítgatom az éhem
s mint, aki sok rosszon elbicsaklott
karikásan rádpányvázom
a szemeimet.
Nekem kimintázott Szép!
A betelhetetlenség szájával
körülénekelem
pontról
pontra
a karjaid puháját,
begyességed maroknyi almáit,
a hajad,
csípőid fészkes melegségét
ami jó.
Az innen és túl-nak
villamos batériája vagy
Te!
És én
a rendből s a négyfal kuckójából
dicsérlek
az utcák tavaszi hullámain,
amint szagosan
köréd testőrködnek a fák,
táncba zökkennek a rengeteg társzekerek
s az ég, buta tábornokkék mellérc
fölkokárdázza a napot.
Érezlek: kétszer szép.
Hetvenkedem: százszor szép
s testem maradt pehelysége alatt
laposra hízelkedik
a csakazértis hegy-völgy.
Csak az illendőség sárga macskája berzenkedik.
Két erős karomon,
mint a jó, verítékkel edzett rugókon
pattanj felém
asszony!!
Vigyázz!
Könyvekből, kanálisokból, a lustaság örökkévalóságából
százmázsásan felszobrozta magát a rémület.
Az idő fertőzöttebb, mint a milliomosok kölykei.
Felkergetett lendületek elátkozottan szétpozdorjáznak
idegen szemek testvéresen összeszomorodnak a horizonton
sikoltások áttöviskezik az alattomos fülelést
s a fájdalom vak színei ökörnyálaznak a céltalanságban.
Vigyázz!
Az anyajó föld barlangokat tátog
Vigyázz!
A gépek a savak a robbanószerek a gázak
Vigyázz!
Csírátlan kis öregek hemperegnek az ágyakon.
Vigyázz! Vigyázz! Vigyázz!
Tavasz-marok világosat és sötétet dobál a térben.
Egy vörös gyereksikítás maga köré riasztotta a csillagokat.
Az utakon megtollasodott galíciaiak gyeplőzik a felhízott konjunktúrát.
Liebknecht Károlynak
A tornyok megint belelándzsáztak a magasba.
– Én – Te – Ő –
A tornyok megint belelándzsáztak a magasba.
Mi szánalmasan üvöltünk a kallódásban.
Nem akarunk tovább kallódni a szánalomban.
Nem akarunk! Nem akarunk! Nem akarunk!
Szemünkbe esett a dolgok visszája s most felágaskodott a jó!
A vér még egyszer lemosta a véres földeket
s bennünk összeszaladt a maradék
vér, velő, dinamit
A káosz!
egy felrettent jaj számbavehetetlenné fűrészelte önmagát
célok hirtelen vörösödnek
a horizont gyáván lecsurog a semmibe.
Egy újszülött óra énekel a térben.
Kérdések diadalmasan harsannak.
Szétcserepeznek.
Mi pedig a rombolás és építés törvényeivel a fejünkben
elindulunk a lemosakodott földeken
s ha meglátunk egy házat, odaadjuk a háztalanoknak
s ha meglátunk egy táblányi vetést, odaadjuk a parasztoknak
s ha meglátunk egy asszonyt, odaadjuk a pártalanoknak –
Mert tudjuk a vér és sár masszájából kitáncolt az élet.
Nincs más csak – Én – Te – Ő – a forradalomban.
A nap gyújtogatja az eget.
Sóhajok lobogósan beleskáláznak a nevetésbe.
Felkuszált házakban vajúdik a megfogamzott akarat.
Üzenet a jó embernek
Barátom! akit egy órán – mint rossz batyut
sóhajtással vesztett el az anyja
s beragadt látókáidat a tragédiás planéták alatt épen akkor nyitottad a világra,
mikor egy kenyértelen suhanc az öregasszony torka felé szalasztotta a kését
mikor a házinyúl-szapora tanítóné már huszonötödször kaligrafálta le kínját a cukorbeteg miniszter elé,
mikor a Boulevard Italien csőrös ujjú apacsai keztyűtlen babráltak rá a kövér wertheimszekrényekre,
mikor a hidak undorodva mind leborzongták magukról a szerelem holdkórosait,
mikor egy új üstökös szarka-tempóval el akarta lopni a világot
s így minden a te tárulkozó fejedben sátorozta föl a vackát.
Barátom – akinek már sárga és dekoratív lehet a feje mint az elhervadt citrom,
valahol a nagyon lent vagy nagyon fönt kuckóban
tudom, most így óbégatsz:
Ó! Ó! Ó!
s a részvét poshadt limonádéja csurog a szemeidből.
Én pedig a kalózok szigorú vasmacskáival halászok feléd az éjszakában.
Hol vagy?!
Én a kocsisok szombati elégedetlenségét imádkozom érted:
– Dögölj meg! Dögölj meg! Dögölj meg!
Látom te nem tudsz csak sírni,
neked mindegy, hogy fölötted és alattad orchestert piroslik a vér,
te csak sírsz jóízűen tovább, mint a beteg forrás a kertek alatt
és semmit sem tudsz arról,
hogy egy gazdatiszt mind a harminckét fogát kihúzatta a falusi kovácsnál,
hogy száz kis irnok vitriollal injekciózta a szemét,
hogy százszor ennyi vad himember luesszal ojtotta be magát a koronás bordélyokban,
és búsan lekonyítod a füleidet,
ha valahol keservüket ordítják a gyávák,
és te annak sem tudsz örülni,
hogy nagyonsokan nevetve letörték a lábuk,
hogy legalább a felével még egyszer eljárhassák a kánkánt.
Barátom – akit egy órán sóhajtással vesztett el az anyja
s azóta, mint a bús kis szamár csak ülsz, ülsz a bajok tarka szemétdombján
s a részvét poshadt limonádéja csurog a szemeidből.
Én most a kalózok szigorú vasmacskáival halászok utánad az éjszakában
és a kocsisok szombati elégedetlenségét imádkozom érted:
– Dögölj meg! Dögölj meg! Dögölj meg!
Parancs alatt az éjszakában
Kétezer fül anyapityergést halucinált a vérükből,
az éjszaka pedig kövéren rájuk tenyerelt,
hiába volt a szemük,
a szél felelőtlenség-gödrökben orsózott
itt is ott is
s csak a szörnyű tériszony csordázta őket az egyenesbe
meg az – Előre! amit fantasztikus tömbökben gargalizált a sötét.
Menni! Menni! Menni!
A semmiből néha rózsák csattantak az eszük fölé,
ilyenkor birkásan összefelhőztek,
ilyenkor csak a kipeckelt szájuk dominált.
Aztán:
láboltak a vér kocsonyáján át
láboltak a felbőszült csönden át
láboltak az álmosságon át
láboltak a kétségbeesésen át
tovább tovább.
A messzi bozontokból néha világítócsillagok
szakadtak föl az égig.
Úristen!
tudták, ha nagyon akarnak élni az éjszaka bolondul elveszti őket.
Istenke! Istenke!
s hitték, valami jóságos csodabogár célirányba fonalazza a sorsuk.
Csönd. Álmosság. Kétségbeesés.
Egy csillagos nyakú bálvány keresztül hárfázta a
bajszán:
Reggel!!!
szétdobták, mint egy nagy aranysárga horgot
s aki bekapta annak reménytelenül égnek tüskézett a haja,
mert a kesely fejük fölött tévesztőket barlangozott az éjjel 12,
hiába hogy az anyjuk primer hangja kopácsolt a fülükben,
valaki a hazugság skáláján csodákat mesélt a hordófejű fiáról,
egy másik folyton a 2 × 2 = 4-et kukorékolta fel gyomrából
a legfiatalabb meg minden 5 percben vízszintesbe csalogatta a szomszédait –
de a kitapogathatatlan ekkor megint az engedelmesség léniájába zabolázta őket
s valaki Úrnak-is-ismeretlen elektromos akarattal
tűzbe és jégbe mártogatta a lábuk:
menni, menni, menni…
Járvány
Fekete köd úszott a szemekre s a csönd fájdalmasan zokogott.
Ekkor már egyetlen seb glóriája volt a horizont.
De némelyek még bíztak és reggelenként feltisztálkodtak, mint a lakodalmasok.
Csak a köd. A szél. Vén fák leejtették a koronájukat
s a gyönge fasihederek ide-oda elkígyóztak az őszben.
Mert mindenkit megsúrolt a szél s azt senki sem tudta,
hogy honnan tölcsérzik föl vagy le a földre.
Az emberek, mint valamikor a jó termésről, állandóan egy borzalmas idegenről beszéltek
s a másik szobákban mindennel leszámoltan feküdt egy sárga halott.
Esténként, pont kilenckor egy megvérzett szarv keresztül döfte az eget
s a jó csillagok falkásan bele menekültek a sötétbe.
Egy kezetlen jámbor elszántan konstatálni akart s azt mondta: Háború!
Valaki, mint a megkergült barmot, lebunkózta az első kapualjból.
Ezen az éjszakán százan egyszerre buktak át a véres rostán.
Megedzett statisztikusok rendületlenül kiplakátozták az eredményt:
handlék, papok, munkások, börziánerek, művészek, utcalányok
és néhány diák, kiknek még tejes volt a szájuk a tisztaságtól.
Az utcákon már csak az orvosok fiakkerei döcögtek,
homlokukon a szánalmasan kicsi lámpával.
A házak falai pedig testvéresen összevállaztak az utolsó védelemre.
De a köd sorra benyomta az ablakokat, testesen betolakodott
és elköpte a lámpát, megfojtotta a kályhatüzet s a fertőtlenített korsókból kiszorította a vizet.
A csönd ekkor még mélyebbre ásott. Már csak a perifériák apostolai legelték a jóreményt,
s az elhagyott szobákban a nagyon igénytelen gazemberek lustaságával sántikáltak az órák.
Fiatal munkás
Hozzád beszélek, aki nem vagy több és nem vagy kevesebb nálam,
akit embernek mintázlak, bár értelmetlenül duzzogsz s hetenként hat napra felismerhetetlenné mázol a gyárak piszka.
Kidolgozott kezemet beleteszem a kidolgozott kezedbe.
Testvér!
Mi az erő fiai vagyunk.
Elválaszthatatlanul egyek vagyunk az űrben, mint a vándorló meteorok és a kicsépelt búzaszemek.
A lávázó vér kovácsol minket össze.
Sohse kérdeztem hány éves vagy, mi a neved, honnan gombolyítod a sorsod?
Ha összebukkanunk sohse csodálkozom, hogy szőke vagy barna a színed.
Ó mi értjük egymást rettenetesen.
Véletlenek és évszázadok hiába spekulálnak velünk.
A hidak alánk hevernek.
Hidak örömmel kölykeznek nekünk hidakat,
s a leszámolás bizonyosságával teleépített a homlokunk
s tudjuk, vérünkben dolgozik az igazságtevés órája
és tudjuk, csak a mi rombolásunkon kövezhetik fel az új falakat.
Aranyat, fényt és meleget préseltek belőlünk.
De mi hiszünk a felásított kapukban és a szabad utak lehetőségében a szabad mezőkön.
Az utcák keresztjein ismertelek meg.
A kidobottság nyirkos ege alatt, az idétlen szeretkezéseknél, a kenyértelenségben, az iskolakerülésnél,
az olcsó tolvajkodásoknál,
amiknek rádkovászolódott az árnya
s most sötét bélyeggel a homlokodon mindenáron indulni akarsz.
Indulni akarunk a magas töltésen.
Lent eszelősen összemosakodtak a partok.
De mi ismerjük a célt.
Hitek máglyáznak.
Máglyák énekelnek.
Cél! Cél!
Az élet boldog zászlói játszanak a perspektívában.
Ó, megtalált fiatal testvérem.
1919. március
Félre a prédikátorok arany szájával s a humanisták rózsaszínű tenyerével.
A lázadás vastrombitáin most halleluja,
asszony és férfi, lebitanglott munkás és megfertőzött katona.
Az idő akaratvörös perceket fiadzott.
Feszítsétek ki földdel és újságpapírral betömködött ablakaitokat,
a szél roppant farkasfogakat köszörül a napban.
Szárnyazzátok föl a döglött bérkaszárnyák ajtóit,
a ti bezabált véreteket izzadják ki az elringyósodott földek.
Földek. Hegyek. Vizek.
Az összecsordázott rémület pedig könnyekkel és sóhajokkal parádézik a városokban.
Most mindegy, hogy ki vagy, asszony vagy férfi,
megvakult nazarénus vagy egyetlen égő szem a gyűlöletben.
Üvölt az akarat.
Az elszabadult akarat világteremtést orkánzik a torkunkból.
Testvér!
Asszony és férfi!
Az utolsó vérbőség aktivitásával nincs megállás.
A fiatalság energiatöbblete ágyúzik velünk.
Gyújtsátok föl a bús szemeiteket, kapuzzátok ki az elszamarosodott füleiteket,
s tudjátok meg, hogy semmi nincs fontosabb a ti megkívánt életeteknél
s ha úgy kell, fordítsátok érte fejtetőre a világot,
heréljétek ki a bankokat és fojtsátok meg a munka utálatos tiszteletét.
Mutassátok meg a minden visszáját, ahol csírázik a rend
s a ti fanatikus eszetek ragyog fölötte, mint a nap.
Köszöntöm a ti fölrakétázott aranynapotokat,
mely alatt diadalt szülnek a felforrt márciusok
s a gyűlölet gejzirjei körül holnap felemberesednek
a munka megcsökönyösödött barmai.
Mert ez a törvény.
Ember.
Reggel reggeledik.
A nap vörösen összekongat a földdel.
Népgyűlés
Ablakok látva láttak, ajtók csikordulás nélkül kitárulkoztak.
A házak falain titkos jeleket lehetett olvasni, mint a szent könyvekben.
S ezek a jelek egyre hangosabban égtek s éber, összeszeretkezett tömegeket verbuváltak a terekre.
A város felforrt. A gazdagok ijedten álomba injekciózták magukat.
A nyavalyások antikrisztusról fantáziáltak a bűzös kórtermekben.
De a nap az ég középpontjába szúrta magát rendületlenül.
Ezen a napon világéhesen feltápászkodott a vörös zendülés.
Egy csupaszem isten világított a húsból és vérből.
A fájdalom gyászosan ledenevérkedett a porba.
Csak ők a sápadt, piszkos emberek dominálták az erőt.
Görbe hátú szabók, kiégett szemű kovácsok vérmesen fölkakasodtak.
Égő tribünökről az időt döngették s lent az igazság angyala összeboronálta a testvéreket.
A föld kelevényesen borzongott és sülyedni akart minduntalan.
De ők csak álltak. Csak terebélyesedtek.
Markukban volt az idő kereke s a szemeikkel már fölitták a teret.
Mindenki hitte, betelt a mérték!
Százak torkából egyszerre felorgonázott a vágyak bizonyossága.
Valaki eszelősen prédikálta: Mi vagyunk az Erő! a Teremtés! az Élet!
Egy zsidó fejében évszázadok pogromai égtek el egy perc alatt az öröm máglyáján.
Utcalányok nevetve letörölték magukról a gyalázatosság maszkját.
Ösztövér anyák a napra támogatták angolkóros fiaikat.
A legöregebb munkások is lerázták magukról
a gyárak, bányák és pinceműhelyek retteneteit.
Boldogan mindenki belenevette magát a teljesedések örömébe.
És ekkor a látás hirtelen összegubancolódott.
Egyszerre senki sem érezte maga mellett a párját,
s a felzendült puskák könyörtelenül beléjük ojtották a halált.
Vörös pillanat
A szemeim ünnepesen szétkapusodtak.
Testvér! Testvér!
Ki itta föl a tárgytalan perspektívát?
Ti jöttök s köröttetek szétrongyolódott a matematikai idő.
Végtelen teljessége az egyben.
Valahol felrakétázta magát az összegyűjtött kiáltás.
S ti most processzióztok a panaszaitok és kívánságaitok feketevörös zászlói alatt
át a megcsodált semmin és az esztendők rettenetein.
A közel és a messze üstöke összekoccintott a pillanatban.
Nincs csak pillanat!
S ti meneteltek egymás felé, hogy nevet a megszaggatott föld és
sírnak az illendőség táblái és a házakról leolvadnak a nacionalista frázisok.
Az Idő és a Tér valóságát cipelitek a szemeitekben:
diákok, katonák, gyárimunkások, rövidkezű tolvajok, parasztok, ateisták, szűz polgárlányok
s a ti nyelvetek bársonyvörös igazságát malmozzátok bele a felrettent világba.
Látlak benneteket. Valamennyiteket látlak, testvérek,
s én most fáklyákat énekelek elétek az összekevert utakon.
Felétek nyalábosodom a hasadó reggelben,
amelyen bizonyosan átáradtok, mint valami vörös kapun.
Köszönöm a ti első szabad, diadalmas napotokat,
mikor valamennyien tiszták lehettek és megszépültök az erőben,
mint az elharapódzott tűz és a parttalan vizek.
És ez bizonyosan így lesz, mert a világ eleven összében
te vagy a szorzó és az osztó is csak te vagy.
Ó fellázadt ember! ikertestvérem a pillanatidőben.
Máglyák énekelnek
1920
Az új költőknek ajánlom. Legyenek könyörtelenek a jóságukban, és gondoljanak a lemészárolt emberekre, akik a
magyar földek és vizek alatt fekszenek ma vérző nagy rózsákkal a homlokukon.
I.
Milyen vándorok vándorolnak!
Történések láncot örvénylenek a kék sátor alatt.
Ó, élet. Megélés. Fölélés.
Ezen az estén vérző szemekkel bámészkodtak a csillagok.
Falvak decembersubák alatt aludtak, városokban tarajos
madarak csikorogtak a kéményeken és sokan éppen most
találták meg magukban az embert.
Egy házat megglóriázott a holnap.
Mint holmi masszív keretben, szakállas ember áll az
ajtóban. Az elölről, hátulról ütő világosság szobrosan kiemeli, csodálatos, hogy megszólal:
Anyám!
A csönd üveggé dermed.
Aztán valamennyien!
Fiam!
Testvér!
Apjuk sárgán gyökeresedett. Mintha nem értette volna át a helyzetet.
Kilódult karok pántosan összecsukódtak előtte, szavak tüzeket pattogtak, az idegen mosolygott, s az anya rákulcsolta a
boldogságát.
Tudtam! Ó, szentem. Mióta láttalak már jönni az álmaimban.
S a szakállas ember arca elszélesedett. Belenézett az elbámult szemekbe és mosolygott. Most azt hitte, egészen
megmutatkozott s a többiek tüskés bizonytalanságkoszorút láttak a feje körül.
Fiatalabb öccse hozzátapogatott a kérdéseivel.
Dolgozni jöttem.
Dolgozni?
Dolgozni az emberekkel az emberért!
Anyja elcsodálkozott szájjal úszott felé az asztal másik végéről:
Drága megtalált fiam!
Kint még mindig esett az eső.
Fáradt vagyok. Nagyon fáradt vagyok.
Az apa beszélt.
Anyja csókkal készült felé az asztal körül.
Jó éjszakát!
Tompán, csakúgy kihulltak belőle a szavak, de mindenki látta, mikor kiment, megint mosolygott.
A szoba, mintha valami hajós ringásból most egyszerre nyugalomba esett volna.
Mi volt ez?
Akik benn maradtak, azok körül bátorítóan összehúzódtak a falak.
Tér és idő felzsúfolódott benne a pillanatban.
Lehorgadt fejébe visszajött az élete: emlékek, napok, évek.
A másik szobából még átfolytak hozzá a hangok.
Aztán befalazta a csönd.
Ezek voltak az éjszakái:
Emberek. Emberkék.
Levegő üvöltésbe szakad.
Indigó-színű fejek kivacogják fogaikat.
Lámpa zsoltárokat serceg s a vérszeplős falak hanyattvágódnak a bosszúállók előtt.
És újra emberek és emberkék.
Valaki fejetlen győző válla közé emelte a legnagyobb aratógépet.
Megmutatkozott utak árvaságban zokognak.
Csak a jaj, a düh és a könny maskurázik vörösben.
Csak a düh, csak a jaj, csak a könny.
Reggel friss, jóságos szagokkal ágya szélére ült az anyja.
No? Istenem, milyen nagyemberesen tudsz nézni!
Úgy emlékszem, mintha gyerek lettél volna, mikor elmentél.
A fáradtság még nem hullott ki a csontjaiból.
Hallgatott.
Mikor még aludtál, sebhelyeket láttam a kigombolt melleden… Sohasem írtál nekünk a sebesülésedről. Pedig mennyit
aggódtam.
Legyintett.
Ott is bántottak benneteket?
Hogyan adja ki magából a magyarázkodást. Az üveges szemek néztek rá szomjasan, de körülöttük árnyékozott az
értelmetlenség.
Azt nem lehet csakúgy elmondani! Ott sok volt a vér. Fiatal legények és apatikus öreg parasztok vére. Kenyeret akartak
s a kozákok puskái végig döntögették őket a prospekten. Vörösre mosakodott a hó s a börtönök telezabálták magukat az
életben felejtettekkel.
Fogai összecsikorogtak.
Ott! Ott!… A mellem? Mi ahhoz képest az én mellem.
Felállt. Lakkozott bútorok megtükrözték a figuráját.
Kint valaki teli szájjal nevetett. A padló szárazan sírt a hideg világosságban. Aztán:
Az én mellem! Ott, ott emberek vannak!!
Nem tudta megmutatni, amit akart s ahogyan azt egyszerűen szerette volna.
Az anya hízelkedőn pillogott:
Majd elfelejted, no! Elfelejted. Kinek nincsenek bajai az életben…
És mégis.
Fiatalabbik öccse lármázta be magát az ajtón.
Mintha valahonnan leestek volna, bizonytalanságba dobbant a szívük.
Az anya ide-oda tipegett.
Elmentek. Öccse karonfogta az utcán. Szinte maga fölé póznázta.
A nap hideg arannyal verte a várost.
Eldobott gesztussal:
Látod? Ugyanaz a rothadás!
S a fák, a házak, a nagy deszkakapuk ismerős ábrázattal jöttek a szemeikbe. Csatornák torkából farkassovány kutyák
ugattak. Fázós, suta emberkéket tologattak az összekeresztezett utcák.
Öccse darálta az újságját.
Egy táskás ember cepelte magát feléjük. Szemei kigolyósodtak. Mintha vigyorgott volna, de csak egy örökös,
kiismerhetetlen grimaszt mutogatott.
Kiléptek a térre.
Kofák sátoroztak körülöttük. Sárga jégtükrök között, fölszúrt ormánnyal térdelt a templom.
Csönd. Mély utcákból bibliás asszonyok gombolyították ki magukat, át a lilás, hidegsárga világosságon.
Majd együtt. Megpróbáljuk ezt a parlagot is bevetni.
Sokszor gondoltunk felétek. De csak kínlódik az ember ebben a pocsolyában. Nem látjuk az utakat.
A szakállas ember mosolygott s a hangtalansága, mintha magára ölelt volna mindent.
Kicsi lámpások áskáltak az estébe s a hideg pengett a térben. Gondolatok meghaltak, gondolatok születtek. Magához
érkezett s azt mondta:
Mit akartok? Bérjavítást. Mintha nem az lenne a munkás baja, hogy egyáltalán bére van!
Hallgattak.
Az emberhez nyúljatok hozzá!
Megkevert tüzeket vittek be magukkal a terembe.
Fejek kókadtan álmosodtak.
Vitázók. Ácsorgók. Gépírólányok.
Ajtók ismeretlen alakokat szellőztek.
A szakállas ember oldalt, egy asztal mellett ült. Őróluk beszélt. Régi barátok ráragadtak.
Kérdések és feleletek rajcsuroztak körülötte.
Valaki a pártszabályokat deklamálta.
Egy diák nekivörösödött az istennek:
A vallást köllene megfojtani! A teológia helyébe a természetfilozófiát és megértjük a társadalom életét.
Meggyulladt fejek ködök alatt pislogtak.
Egy madárorrú tovább szajkózta:
Marx azt mondja: Minden a gazdasági rend függvénye!
Megpróbálta összemosni a közéjük esett tereket. Idegenségek ágaskodtak. A lázadás vasfogai harapták ezeket az
embereket. Ha hozzájuk nyúlt, beleestek a káoszba. Valami nagy kerülővel:
Ti csak a dolgok formáit látjátok. A dolgok lényegéig kell beleszeretni magunkat az életbe.
Az elnökből kiröfögött a nevetés:
A tőke! A tőke! Szét kell zúzni! Ez a lényeg.
Ők talán nem ezt csinálják?!
Egy festő lány kapaszkodott át a ködökön.
De mondd meg nekem, mit érsz vele, ha fellázítod a tömeget a tőke ellen? S ha ledöntenék, megtudnának nélküle élni?
Vagy te talán igen? Meg tudnál élni az anyád nélkül, a feleséged nélkül, a gyerekeid nélkül? Olyan volt, mintha egy
különös fa nőtt volna ki az asztal fölött.
Ők nem az emberek nyomorúságára építettek!
A szakállas ember:
Mert az csak lázadás lett volna! S a lázadók hányszor megtagadták már a lázadást.
Szavak fölparazslottak. Mindenki dominált. A kihegyezett frázisok, mint valami veremben, szétloccsantak benne.
A lány felé próbálkozott:
Benned már felpislog az igazság!
Te onnan jöttél?
Onnan!
Együtt mentek bele az éjszakába.
Találkoztunk – mondta a leány váratlanul. –
Az utak csodálatosan összeszaladnak a megjelölt vándorokkal.
Az ember mosolygott:
És ki tudja mivégre?
Nem kérdezhetünk. Nekünk már felelnünk köll.
Mikor elváltak, az ember azt mondta:
Örülök neked. Olyan kevesen vagyunk.
A város fölött csordákban úsztak a felhők.
Üzletek sárga címtáblákat ordítottak.
Lendületek erdőt zúgtak a füleibe.
Mintha hazatalált volna. Fürdött a meggyűlt utcákban.
Új ember. Hiába minden. Boldog tavaszok fiatalodnak ki a véréből.
A pártban gazdagon szólt, mint a vihar.
Rásúlyosultak és nem értették.
Új hírek Prágából, Münchenből.
A titkárok proklamációt verítékeztek össze a fegyvergyáriakhoz.
Ne politikusokat ügyeskedjetek belőlük. Hitessétek el velük, hogy erős, egészséges emberek!
Az elnökkel egyszer az újságok között:
Mi lesz veletek, ha majd kezetekbe adják a gyeplőt? Megértesz? Átveszitek és tovább hajszoljátok benne a világot!
A húsosfejű ember elbambult:
Hát mit akarsz, ha nem a hatalmat átvenni?
A hatalmat megdönteni az erővel! Az új társadalom csakis az erő testvérszervezete lehet.
Szavak! Szavak! Kár, hogy nem papnak álltál be!
Ti már azok vagytok. De korán jöttetek! Ne új törvényekért dolgozzatok, hanem az új emberért. Marx meglátta a mai
rend konstrukcióját és következteti: ez a társadalom megérett az összedöntésre. De mit jelent az: marxistának lenni, ha
az új társadalomért akarunk dolgozni? Jöhettek majd, ha ezt a gazdasági rendet át kell szervezni, bizonyos azonban,
hogy előbb azoknak kell jönniök, akik az új gazdasági rendet föltétlen megkívánták. Mert előbb van meg az új dolgok
erőlehetősége és csak azután a rendszer praktikuma.
A másik egérutakat spekulált össze.
Megint beleestek a mindennapiságba.
Azt mondta:
De teljesen nem tudjátok formulákba zárni az embert. Ti a gyomrát vadítjátok s benne megszületik az egyetemes hit.
Fölcsavart kanóccal élt és körülötte lecsurogtak a horizontok.
Napok kék sátrakat dideregtek.
Indulatok lobogtak.
Rikkancsok vörös betűtranszparenseket üvöltöttek:
Politikai gyilkosság Berlinben!
Utcák hisztérikusan felcsuklottak:
Liebknecht, Luxemburg megöletése!!
Sárga házakból kinyelvezett a rémület:
Gazemberek! Gazemberek! Gazemberek!
S ekkor egy tükörben mindenki meglátta a mását.
Elérkezett a kenyértörés órája. Hivatalokban döglődött a magas gőg s a munka fölött csomóba keseredtek a fekete
öklök.
Némelyek egy új csillag kibukkanását várták a nappali égen.
De semmi. Csak a vér lett lávásabb a bárgyúk ereiben s a politikusok arcáról leesett a lárva.
A világ szive fölbolondult hozzá a szobába. Olyan volt, mint egy telezsúfolt templom.
Érezte a halált s a gondolatai beleszakadtak az ismeretlenségbe.
A púpos diák megcibálta a hangjával!
Várnak rád az emberek! – énekelte. – A központ előtt várnak rád az emberek!!
Az cső nagy csöppökben esett.
S a város tüzeket vajúdott a szürke pocsolyákban.
Egy kiszáradt fa mindenekfölött az égre karmolta sziluettjét.
A kétségbeesés órája volt ez.
De ők csak mentek. A szakállas ember, a púpos meg két kovács, akiknek tiszta volt az arca a munkanélküliségtől.
Át a szomorúságon.
Át az eleven haragon.
Át a fekete kétségbeesésen.
S a didergő embernyáj maga fölé örülte, mint a napot.
A redakció ablakából nyármeleget szónokolt nekik szinte trombitákon.
Szét a városba, testvérek! A terekre és körutakra!
Teregessétek ki halottaink lelkét, akik a harc vitorlái voltak!
Esőben és szélben seregek csikorogtak át a városon.
Ének. Kifent kiáltások az égig. Sáros rongygulyák gyászoltak át a körutakon.
Élni akarunk! Élni akarunk!
Üzletek féltékenyen sötétre kapták a szemeiket.
Paloták előtt csupabajusz fegyveresek posztoltak a dühükön.
S a tömeg ide-oda kígyósodott. Akik elöl csavarogtak, kiázott zászlókat szúrtak bele a délután hasába s valamennyiük
fölött nagy vörös könnyeket sírtak az arcképes táblák.
A házak pedig öntögették a nekimerészkedőket.
Földagadt tereken fanatikus legények szónokoltak a tribünökről.
Néha egy asszony földobta a tüdejét:
Forradalom!
A leomló drapériákat aztán megpontozta a tűz.
A rendőrök! A puska! A vér!
A rémület szája harsonázott az estében.
Asszonyok az anyaságukat visították és mindenkin átszaladt a halálfélelem.
Százlukú bérkaszárnyák megszámlálhatatlanul csukták magukba az embereket.
Mit várunk még?
Mikor?
Hogyan lesz?
És ő újra szétöntötte a tüzet. Mint a szeizmográf reagált az eseményekre.
Megorvosolhatatlan vörös lázak hányták ki Európa testét és ő rajta tartotta a kezét a lüktető ereken.
Azt mondta a púpos diáknak:
Gazdagodnak a dolgok. De vigyázat! Hol vannak még a hivatalok, a kaszárnyák, az iskolák, az iskolák!
Új, óvatos csatornák indultak el a pártból.
Csontos holdfalókban fejfájóskodott a nyárspolgár.
Éhes fullajtárok nyálaztak a hatalom felé.
A szakállas ember pedig fáradhatatlanságot kertészkedett a kevesek fejébe. És ezek a fanatikusok mindenütt ott voltak.
A város ragyogtatta a pávaságát s lent valahol alagutakat dolgoztak a húsába.
A rend szobrot játszott a vakoknak.
De itt is, ott is kinyíltak a sebek.
Valamelyik faluban a szolgák vörös zászlóval indultak el a körmenetben.
Az iskolákban proklamációk úszkáltak a padok alatt.
A bányavidékekről félteherrel futottak vissza a vonatok.
S egy napon az újságok homlokukra ordították a bolondító ember nevét.
Mindenki vele birkózott. Érte és ellene. Belőle pedig patakzottak az erők:
Tovább! Tovább!
Néha elcsodálkozott kulisszák nélkül. Egy percig. Aztán beteregette magát a holnapokkal.
A festőlány vörös liliomokat mesélt neki a gyűlések után.
És az apja ekkor már ki akarta ejteni a szemeiből.
De az utak könyörtelenül átvágták egymást.
Törvények szétejtették a csomóikat. Ellentétek könyörtelenül egymásnak készültek mindenütt.
A város nyöszörgött a bizonytalanságban.
Mit csináljunk? – kérdezték az öccsei. – Máma vagy holnap… már nem lehet tovább visszatartani őket.
Mindenki felé bátorkodta a szemeit.
S a nagy hinta ide-oda játszott az országban.
A púpos diák elhozta hozzá a szívét:
A gyárakban szabotáltak és a diákok nem akarnak bemenni a hittanórákra.
Csöndesen, mintha sakktáblán játszana:
Mindenki maradjon a helyén. Csakha kemények lesztek. Hányan alszanak még nyugodtan az eszükön! Esténként nehéz,
keserű alakok úsztak felé a kunyhókból.
Az egylet ámulásokat élt, mint a gazdag bazárok.
S a kilencgyerekes asztalos orgonált:
Holnap mienk lesz a világ vagy holnap meghalunk!
Rongyai sírtak s a két bunkós keze röpködött, mint a galambok.
A forró terem hajósan ringatózott:
Holnap mienk lesz a világ.
Havas földeken így terebélyesedett az új hit. De valahol megnyíltak az igénytelenség csatornái s valahol átkokat
remegtek föl a jóllakottak.
A szakállas ember bélyegesen kószált.
Megszédült metropolisz háborogta a tirádáit.
Mindenki forrott és mindenki vacogott.
Az anyjából szakadatlanul lamentált a szomorúság:
Ó, mit hoztál magaddal, gyermekem! Úristen! Úristen! Én érzem, hogy semmi jó vége nem lesz a te utadnak.
Egész családon átviharzottak a percek.
A legfiatalabb szónokolt:
Nem érthetjük meg egymást!
Az apa félrelökte a tányérját:
Legalább az öcséidet hagytad volna!
Mintha a mellét hasította volna föl. Járt föl-alá az asztal előtt. Sovány, öreg vállai lefolytak a tehetetlenségbe.
Szemetet köpködnek utánad a vakok is!
S másnap, ahogy hármasban végigmentek a városon, az üzletajtókból rájuk röfögték a farkasfogú zsidók:
Rablóbanda!
Asszonyok vitriolt köptek eléjük a kövezetre.
S a templomokban ekkor láncot és bitófát prédikált a pap.
Mintha vermeket loptak volna eléjük az órák.
Csak az asztalos takargatta rájuk a szívét és testvérei, akiknek már alig fújtatott a tüdejük.
S a szakállas ember csak gyújtogatta az időt.
Füleibe már nem fért bele az anyja sírása.
S mintha kerülték volna egymást az apjával. Esténként összefáradtak a lámpa alatt, de csak néha estek bele egymás
szemébe s mint az ellenségek.
És az egyik ilyen este ravatalosan összeroskadt a szoba. Valaki, csak egy egyszerű suszter még azt mondta az egyletben:
Győznünk kell, mert megváltani akarjuk az embert, mint hajdanában a názáreti ácslegény!
Kint betakaródzott a hold.
Utak elbújtak az úttalanságba.
S valamelyik kapualjból kiröpült a halál.
Az éjszaka zengte:
Gyújtogatók!
És újra:
Dögölni! Dögölni! Dögölni!
Valaki, mintha a fogai között ropogtatná a csöndet.
S a középső testvér ekkor felsírt:
Meghalok!
Futni akart, de összecsavarodtak a lábai:
Ha meghalok…
Még egyszer a puskák.
Az én térdem is.
Megriadt fejeket dugtak ki a házak.
Sípolás.
Valaki eszelősen kiabálta:
Futnak. Tolvajok. Futnak!
A két testvér húzta magával a nehéz harmadikat.
Halott lábai síneket szántottak a hóba.
Aztán napokig semmi. Csak a bizonytalanságok processzióztak.
Dugdosott levelek sirályosan röpültek szét az állomásról.
Aranytál van a tenyereteken, vigyázzatok!
S egyik este mankóival átvitte magát a küszöbön.
Kapuk maradtak nyitva utána és kapuk nyitódtak ki előtte.
Az éjféli vonat füttyösen dohogott át a mezők fölött.
Állomások, amik terveket idéztek meg benne. S látta: elterült puszták fölött bálvány szemmel silbakolt a hold.
Nagy világosságkapuk szárnyaztak föl a horizonton.
S ő egész terhes életével vitte magát a szédülő városba.
Tudta: csak az egyetlen lány van és örömöket nevetett a reggelbe.
Otthon vagy és minden úgy lesz, ahogyan te akarod – mondta neki a lány és félretette a mankóit.
Felgyűlt gondolatok kinyitották a szárnyaikat.
Ember! Ember!
A púpos diák magára vette a postát. Megtaposott utak szerelmesen utána göngyölődtek erre-arra s a fáradhatatlan ember
vasfogú csomókra kötözte az egész hálót.
Tüzekkel volt viselős a február. Tökfejű írnokok vigyázatlanul kinyújtották a derekukat és a gyárak magasabbra
zászlózták az akaratot.
Mindenki készült valami nagy leszámolásra.
Az anyáskodó lány szinte virágzott a szakállas ember körül:
Gondoltál-e rá? A huszadik század embere előttünk és bennünk elérkezett az etikához.
Az ember mosolygott:
Nem tudom elérkezett-e, de az egyenes utak hozzá vezetnek.
És egyszer egy félszemű katona:
Most fizetést veszünk, hogy véreztünk!
A telhetetlenek ekkor már kóstolgatták a győzelem ízét.
Elnyűtt asszonyok töprengés nélkül átmázolták az arcukat.
Tavasz hirtelen tavaszodott.
Munkástanácsok hajnalig üléseztek. Senki se sírt és senkit se hagyott el a bátorság. S a vakok fölött ígéretek esőztek.
Fanatikusok terhesek voltak az időtől.
Ki ne tudta volna, hogy isten fog a földre jönni?
Voltak, akik egy végtelent akartak aludni a fáradtságukkal.
S akik nevetni tudtak, azok nevettek a nappal.
Mert akkor már igazán tavaszodott.
Mindenki csak az első testvéri kiáltásra várt.
És egyszerre jaj lett a legszegényebbeknek, mert megint összezavarodtak a vizek.
A parlamentből valaki álnokul lenyújtotta a karjait.
Mit tegyünk? Mit tegyünk?
A szakállas ember mankózott a szobában. Érezte, hogy minden elveszik s forró száján kiüvöltött a gyűlölet:
Halni! A ti jussotok a barrikádokon van! Inkább meghalni.
Lehasznált emberek kinyitották a lelküket, mint valami ezüsthangkamrát:
Testvéreinkért!
A párt előtt jóllakott gépkutyák ugattak föl az ablakokra.
Véletlenségek szétmállottak. Akit megfertőzött az igazság, az önkénytelenül beleugrott a káoszba. S az utca két végén
feltorlódott az ámulat.
Valaki a szeretet ébredéséről szónokolt az erkélyen.
De hirtelen a kövezetre bukfencezett, mint egy homokzsák.
Bezsúfolt termek hangyásan nyüzsögtek.
Gépfegyver. Sikolytás. Kézigránát.
Egy katonaruhás legény dinamitot dobott le az ötemeletes kéményből.
És hiába minden.
A kitátott kapu alatt föltorlódott az idegen erő.
S egy óra múlva a rikkancsok száján kiordított a diadal.
A körutakon megvadult rendőrök szuronyheggyel piszkálták a rongyosokat.
Mindenki elrémült s csak az otromba zöld kocsik vándoroltak a börtönök felé.
Földet és eget raktak zsebre a gazdagok.
S a szakállas ember ekkor sírni tudott volna a magas szobában. De megbotlott a nyelve s azt mondta:
Mégis!… Mégis mi nevetünk utoljára!
A halálos csönd azonban ettől sem oszlott szét a boltozat alatt. A fekete végzet felült a tornyokra. S napokig senki sem
tudta, hogy honnan kezdje a dolgát.
A politikusok hármas kokárdákkal sütkéreztek a körutakon.
De már ez sem volt az igazi játék.
Az elfogottak legendákat sóhajtottak a gyárak felé.
Érezni lehetett a változás szelét. A tavasz pedig harmatozott a mezőkön.
S valaki láthatatlanul ekkor egy veszedelmes pont felé kezdte göngyölíteni a külvárosokat.
És a szakállas ember azt mondta:
Még nem érkezett el az óra s ezért nagyon szomorú vagyok! De meg kell enni őket, különben ők esznek meg minket.
A levegő terhessé sűrűsödött. Idegbeteg asszonyok valami tragédiák előszelét érezték.
Kiszáradt gebék roppant drágaságtornyokat cepeltek az állomások felé.
S a reménykedés százszínű arca leselkedett ki a mindenféle ablakokon.
Szőrös szívűek a miniszterektől vártak megváltást.
De az utolsó napon ott is mindenki elvesztette a fejét.
A tapétás falakról lebőgtek a birkaábrázatú ősök, rengeteg termek öblögették a tehetetlenséget.
A leggerinctelenebb még bolondította magát az ötleteivel.
Akasztófát nekik! Én mondom, akasztófát minden kapu elé!
De bárkás autóikon elindultak a vörösre ijedt futárok.
Mert a gyárakban letették a szerszámot.
Mert a hivatalokban elsülyesztették a vérszomjas aktákat.
Mert a tantermekben fegyvereket mutogattak a diákok.
A nap sodrásokban evezett a kupolákon.
Aztán eldűlt a kocka, mintha mindennek ez lenne a rendje.
Börtönök udvarán szabadságot vetett a fogatlan szájú ügyész:
Uraim! Elvtársaim én hirdetem először: önök most az istenek útjára indulnak el ezek közül a szomorú falak közül!
Köszöntöm az ébredő vörös napot!
Valaki eszelősen felröhögte magát a firmamentumig.
Utcák panorámásan kinyíltak előttük s a házak szomorú homlokára fölszaladtak a zászlók.
Énekeljünk testvérek!
A megvert fejű elnök mániásan vezérkedett:
A parlament felé! A parlament felé!
Ezen az órán az egyenes és görbe kibonthatatlanul összemosakodott.
Fölriadt kérdések nyilaztak mindenünnen.
A leggazdagabb zsidó egész pohár mérget ivott meg pezsgő helyett.
Egy aranyhajú dáma gyalázatot szült a mennyezet alatt.
S voltak, akiknek víz futott a szemükre s többé semmit sem tudtak egyenesen meglátni.
De mindez csakugyan elmerült a semmiben.
Mert a dalárdák tüzet és vihart énekeltek.
És a tömeg csak ment, hömpölygött.
Mintha önmagából szaporodott volna.
Örömök tengert harsogtak.
Vonagló estén átszúrtak az ezüst lámpák.
II.
Úgy hallatszott a beláthatón túl megszólalt valami csodálatos hangszer.
Órák szédülést orsóztak.
Városok és faluk egyetlen gesztussal kiöntötték magukat az utcára.
Mert tárulkoztak a lehetőségek. Mindenki meg akarta mutatni a tisztaságát. S a szegények azt hitték most maradék
nélkül találkoztak az élettel.
Fölemelkedett utak a paloták felé kanyarodtak.
Zászlók szétkertesedtek, mint a gyümölcsbe örömösödött fák.
Nyugalom fészkelt a rohanásban.
Szekerek. Szekerek.
S a sötét külvárosok elengedték megváltott fiaikat. Csámpás bútorok tornyot remegtek a szekereken. Virágos erkélyeken
fölpirosodtak az angolkóros gyerekek.
Elnyomorított kezek rábotorkáltak a hivatalok kilincseire.
Eljöttünk az élet értelméért!
Megtalált életünk értelméért jöttünk!
Éltetni akarjuk az életünket!
Eltátott szemek jól akartak lakni az áruházak gazdagságaiból. Március akaratot pipacslott. S az elkülönülés hídjai órák
alatt összeroskadtak.
Valami masinás szörnyeteg, amint megtorpan, hogy szinte fölágaskodik: ez volt az ország.
Úgy látszott, mindenki az egyetlen vörös húron játszik.
De ez később tévedésnek bizonyult végzetesen.
Gerinctelenek karót csempésztek a kabátjuk alá, tolvajok az új morál színeivel mázolták be az ujjaikat s a megürült
hivatalok felé komák és sógorok gereblyézni kezdték a komákat és sógorokat.
És az igazság vaksága terjedt, mint az egyiptomi ragály.
A nap ígéreteket reflektorozott. Néhány entellektüel az igényesség szekere elé fogta a lelkét.
Aranyos kővályúkban forradalmas tengerészek masíroztak, mint a holnap kék vándorai.
Elszabadult autók ismeretlen héroszokkal röpültek a járdák fölött.
De senki se látta még az ígéret földjét.
1919. március 21.
A tömegből ezren és tízezren napra nyújtózták a csápjaikat.
Némelyek aszkétásan elkészültek a keresztre. De ezek a lehetőségek idétlenül eldűltek.
S az új láz modellbe akarta gyúrni a rend képét, de csak a logika hízott reménytelenül
s a legjobbak fejében is tehetetlenül zakatolt a marxi koncepció.
Csak gesztus, csak szín, csak hang.
A szakállas emberből kibeszéltek a tragédiák:
Az életért verekedtünk és belehalunk, hogy megláttuk!
Hirtelen kótyagosak öreg frázisokkal dobálóztak:
Defaitizmus! Defaitizmus!
A tömeg?
Akik kiszaladtak belőle fejetlenül:
A tömeg szabadságát akartuk s nézz ki a gáttalan utcákra!
Vigyázzatok! A tömeg csak kifejező formája lehet a forradalomnak, formáló ereje soha. Hol van a Krisztustok?
Rousseautok? Tolsztojotok? A szabadság a legszigorúbb kaloda a közepességnek. A tömeget vissza kell vezetni a
munkaasztalokhoz, a gépekhez, a teremtés törvényéhez. De hol van a ti Lenintek? Az új társadalmi konstruktőr?!
Mondtam még nem jött el az óra. De ráéheztetek a hatalomra s elfelejtettétek, hogy a harc hevítése nem föltétlen a
győzelem sürgetését jelenti.
A mondatok befogadatlanul szétmorzsolódtak.
Némely szervük teljesen elzsibbadt az embereknek, mintha vihart lelkesedtek volna.
Napok mély vermet keringtek.
S aki cinikusan belenézett a tükörbe, az megtalálta a régi mókáit.
A púpos diák most földolgozta magát a centrumba.
Nincs megállás! – üvöltötte. – Nincs megállás!
Lent zakatolt valami elszabadult gépezet.
A forradalmi törvényszékek pedig építtették a vörös körzeteket.
Mert néha egy fordulót kihagyott a gépezet.
Véres körmű üzletesek csodálatos sülyesztőket találtak ki egy pillanat alatt. Egy bécsi hotelben valaki a levegőt akarta
kiszivattyúzni az országból. Templomok borzalmat dideregetek az ürességtől.
És ilyenek történtek az elsodortak fejében:
Valaki kihúzta alóluk a földet. Mint óriás ingák lengtek ide-oda, a káoszban. Megpróbáltak néha mosolyogva belemenni
a reggelbe, de rájuk tenyerelt a rémület. Úristen! a család, a törvény, a vagyon… Erőltették a szemeiket, de sehol egy
pont, amiben megfogózhattak volna. Fölfelé dörgölőztek, de árva fejükben karavánkodott a család, a törvény, a
vagyon… Titokban az új hódítók elé kövezték magukat, a sárga angyalok elé, akik a minden jóvolt trombitáin fognak
harsonázni.
Ezalatt a gyárak, üzletek és bankok irgalmatlanul kizökkentették a gazdáikat.
S az utcákon vörös tribünökről szónokoltak a fanatikusok:
Örüljetek s a fejetekben törjétek össze a régi táblákat! Kisajátítottuk a kisajátítókat s most azé a termés aki termel! És
nincs törvény, ami ezt megváltoztathatná, mert hiszen mi egyek vagyunk az új törvénnyel.
És mindenütt ilyen harangok harangoztak szüntelenül.
Bent a palotás házakban pedig mindenki körmölt és mindenki meg akarta mutatni az agyvelejét. A leghíresebbek tudták:
élet vagy halál, mert a középutak használhatatlanul kifutnak az ő ujjaik közül. De csak nagyon kevesek gyújtották föl a
visszafelé hidakat s voltak, akik a két
közül egy eszelősen szaladgált a rémlátásaival:
Munkába a forradalmi törvényszéket. Ki tudja kik lehetnek köztünk! Halált a gyávákra!
Ha élni akarunk irányítani kell tudnunk a halált!
Senki sem tudta mért s mégis ez a hang lobogott a legmagasabban.
A tanács-házban összegyúrták az első rendeleteket.
Minden szó és minden mozdulat szenzáció volt. Az ügyvédi irodákat bezárták s mindenütt kivirágoztak a botlósnyelvű
prókátorok. Az ország telegombásodott okoskodókkal.
Dühödt parancsok fojtogatták az alkoholt és eldugottan így részegültek az emberek:
Se munka, se pálinka! Kezd nekem ez az egész nem tetszeni.
Nem állat az ember, hogy csak folyton óbégasson.
De valaki mindig akadt, aki ütötte a mellét:
Nekem itt van az egész a kisujjamban. Csak szedje össze magát az ember!
Vége a kizsákmányolásnak, hát mit akartok még?
A legszaporább asszonyok így üvöltöttek:
A gyerekeink! Mi lesz belőlünk vénségünkre, ha elcsábítják tőlünk a gyerekeinket?!
És a megkoppasztott üzletesek vihogtak az üres pultok mögül:
Itt van a blokád! De különben semmi, semmi sincs kérem! Lehet angyalkát játszani, kérem! Lehet! Lehet!
Valami nehéz kénkőszag érződött a levegőben.
Az első tanácsülés megtömött ágyúkat glédázott föl a folyó másik partjára.
Mert tudták, valaminek meg kell tartania a régi istenképét.
De akik konkolyt tartogattak a nyelvük alatt, azoknak megkerekedett az ábrázatuk, mintha állandóan nevetni akartak
volna.
Mindez azonban csak a pszichológusok, néhány művész s az elcsapott ügyvédek tükreiben volt látható.
Újságok felelősség nélkül az első napon kiszúrták a szemeiket s most eszeveszettül repesztgették a szájukat:
Fáklyát istenültünk magunkból a botorkáló Európának. Golyót a szájába, aki még mindig a régi nótát fújja!
Megváltottuk magunkat proletáröntudattal s most bennünk lakozik a fanatikus isten.
A forgás új injekciókkal tovább forgott.
Lehetőségek becsukódtak és lehetőségek kinyitódtak, mint a felgazdagodott panorámák.
Gazdagok elásták a gazdagságukat, szegények fehér bankókkal tapétázták ki a szegénységüket. Úrhatnám legénykék
megfeledkeztek a házasságvadászatokról. Mert senki se volt kíváncsi a holnapra. S egy könyvfaló pap, aki erősen
ingadozott a vörös és fekete színek között, brosúrát szerkesztett az új mérsékletességről.
Mintha már csak az elzsírosodástól kellene tartania mindenkinek.
De a kávéházba seregesedett börziánerek skrupulusok nélkül összedörgölték a csápjaikat:
– Ki lehet bírni! Egy év alatt a második forradalmat úsztuk meg vér nélkül. Igaza volt a miniszternek, ez az ország a
lehetetlenségek hazája.
Valaki beletrombitált a zsongásba:
Fehéret kékre! Urak, tízezreseket adok!
Tükrös falak ámultak a pénzhegyeken.
Adok veszek, Urak! Adok veszek!
S a kivert szemű vonatok táskás, sima zsidókkal boklándoztak a határok felé.
A pénzügyi népbiztosban néha fölébredt a látnok:
Vigyázzatok, ha kimegy a pénzünk meghalunk!
Egy csizmás demagóg szinte lapátolta magából:
Bizalommal csak a parasztságra támaszkodhatunk!
Agrárország vagyunk, földműves a hatalom fundamentuma!
Egy faluról született ügyvéd fölbontotta a parasztimádást s mint valami szennyes rongyot, szétteregette az igazságot.
De a lapok himnuszokat verítékeztek:
Ó a paraszt! A paraszt szent oszlop!
Aranyszájú vándorok vándoroltak át a falukon:
Testvérek vagyunk! – prédikálták. – A város, a ti jó testvéretek most értetek is dolgozik. Segítsetek a segítőknek.
Primitív vörös plakátok paragrafusokat hízelegtek le a falakról.
Mérföldes táblákon viharzott a zöld vetés.
Gazdagságszagú parasztok álmosan füleltek és ravaszul kinyitották a szemeiket.
De hát mit akartok velünk? – kérdezték, mintha semmit sem értenének a világból. – Mért gyüttetek el hozzánk is?
Észrevétlenül kerítést hümmögtek maguk köré.
Szónokok szónokoltak, de ők rátették a szemeiket a plakátokra, mintha valami csoda kis tüskét keresnének rajta. Aztán
a legöregebb csakúgy közömbösen azt mondta:
Valamit akarnak tőlünk…
Otthon már mindenki tudta a dolgát. Titkok kövéredtek a levegőben.
Valahol a kertek végiben fölásítottak a vermek s a falu ábrázatán sírni kezdett a szegénység.
S a városban túlhangosan fölsóhajtott valami barlanggyomrú:
Istenem! Mindennek fölfelé megy az ára!
Kint az ellenséges határokon már dolgoztak az árucsempészek. Gépek kazlakba köpködték a fehér bankót.
Gyógyíthatatlan zugászok láncot spekuláltak a szemetekkel.
A kerületi munkástanácsok állást foglaltak a forradalmi törvényszékek gerinctelensége ellen:
Ki véd meg bennünket, ha mi nem védjük meg önmagunkat?! Nem akarunk forradalmat játszani és a spekulánsok
markában megfulladni!
A nyomozó szerveket megkeverték rajongó munkásokkal.
A púpos diák szentenciákat hirdetett a törvényszéki tribünről:
Nincsenek kivételek! Tudjátok meg, hogy az élet és halál kérdése van ránk bízva.
Hiszünk az életben s ha kell szolgálatunkba állítjuk érte a halált is.
Egy napra összebonyolódtak a szálak.
De megint elülről.
Pénz. Uzsora. Protekció. Spekulációk a szerencsére.
A szakállas ember fölmagasodott a diák mögött:
Nincs könyörületesség, csak igazság!
De otthon mégis mintha védőbeszédet mondott volna a lány előtt:
Ha lehetne őket megjavítani. De ez a vér az élet bennük.
Ez a generáció vagy rászánja magát az élete leigénytelenítésére vagy elveszti magát egészen.
Nincs más út és hóhérokká kell válnunk az abszolút bűnkerülésünkben.
És fölkongatott az első halálos óra.
Egy vörösfejű ügynököt fogtak el, aki pénzt akart át lopni a szökevény grófoknak.
A púpos diák, mintha a melléből vágta volna ki:
Golyóáltali halál!
Az elrugaszkodott város kölykösen megdöbbent.
Kérdések szimatoltak még ezerfelé, aztán a legbiztosabbat is megrázta az ismeretlen borzadás.
A tanácsok háza előtt fölhúzták a fekete lobogót.
Az ember sírta a siralmát:
A családom! Mit akartok velem, akinek három gyermeke van?!
Puskák egyszerre zengtek.
Aztán csak két megfeszülni akaró kart lehetett látni a levegőben.
Fönt kék udvart keringett a nap.
S hogy minden jól történt, valaki rágyújtott a szabadság énekére.
Horizontok földombosodtak, és egyetlen völgyben sírt és heurékázott minden.
Felzaklatott színek beletarkáztak a színtelenségbe.
Valakinek megint sikerült az előtérbe ugrania:
Fegyverbe! Fegyverbe!
Nagy távolságok mutatták meg magukat a reggelekben, de a vörös gesztus csak egyre fölfelé ment és sok begyöpesedett
életforma maradék nélkül elvesztette az egyensúlyt.
Festők megpuffadt plakátokba konjunktúrázták magukat a falakon.
De ezért még senki sem akart lemondani a könnyebb életről.
S a tanácsházban ekkor egy elhasasodott újságíró, szinte mániákusan követelte a vöröshadsereg fölállítását.
Mert mindenki ellenünk esküdött! A testvériség országát építjük és körülöttünk összébb akarják tolni a demarkációs
vonalat.
Fekete bizonytalanság dominált.
És mindenki valami felgyújtott kérdéssel nézett bele a másik szemébe.
Csak a gyerekek.
Körutak aranyszőnyeget nyújtóztak. A nap ilyenkor nevetett, mint a teljes gyümölcs.
S a gyerekek átsereglettek a zűrzavaron.
Ők az ország táncoskedvű karavánjai voltak.
Hullámzottak erre-arra és folyton énekeltek, mint a zuhogó vizek. Fejüket szallagok glóriázták. S fiatal testükön
mutogatták az otthonok legjobb perceit.
Hegyek roskadoztak és őbennük megállt az idő folyása.
Megpuhult kezű tanítók letörülték róluk a gyerekkor állati szomorúságát. A börtönös iskolákat, a pálinkás csókot, a
túlzsúfolt szobák förtelmét, a lépcsőházak fertőző cselédnótáit, a szegények moziinségét s a kenyértelen napokat.
Dunyhás szárnyak őrködtek fölöttük állandóan.
Mert az okosak tudták: bennük találják meg minden számadásuk egységét.
S a gyerekek igazságról énekeltek s felszabadult kedvükből szétfröccsent a gyújtogató öröm.
Apák töprengés nélkül azt mondták:
Ha kell meghalunk értük, hiszen itt minden őértük van!
Anyák, mint a tiszta lelkű állatok kialudtak a fáradságukat. Az idő pedig hatalmasan nőtt az ismeretlen felé.
Valahonnan fertőző hírek szivárogtak ki észrevétlenül s a vezérkedők közül ekkor néhányan elvesztették a fejüket.
Egy morfinista tanár szinte fölboncolta magát az ötszázak ülésén.
De a megizzadt fejek apatikusan mosolyogtak.
A missziók vezére pedig százkézzel mindent a nagyító alá szedett.
Telefonok hebegtek s a szikratávírók hazudtak rendületlenül.
A szakállas ember megpróbált kievickélni az iszapból:
A proletariátust! Csakis a proletariátust szabad kivinni a frontokra.
Az elnökben egészen szétterjedt a politikus:
Taktikáznunk kell! Ki vállalná a felelősséget a sötétbe ugrásért?!
Ez a forradalom kijátszása! Az aktivitás baloldaláról átjátszottatok magatokat a politikai jobboldalra. Pedig minden csak
ezen múlik. Most nem a hatalom új formájáról, hanem a hatalom csődjéről van szó. És melyitek nézett bele fenntartás
nélkül az istenített tömegekbe. Ez kalandor tempó. A felszabadító forradalom ügye kezd a ti hatalmi ügyetekké
zsugorodni !
Az újságíró raffinált kerülőkön ezalatt odaért a primadonnákhoz és a hősszerelmesekhez.
Az ország húsában nyüzsgött a fehér veszedelem.
S a körutakon dáridóztak a virágos szekerek.
Háborúk vonító idézése volt ez pirosban.
Kótyagos asszonyok ijedten kinyitották a szemeiket.
Mert tántorgott a világ, mint a részeg hajó. S valaki az ócska verklit nyekergette a szíve helyén:
A jövő generációért!
Egy kancsalszemű primadonna a szemetes operettek emlékével:
Proletárok egyesüljetek!
Sárga bérkaszárnyák körül ólálkodott a pusztulás.
De valaki megint magasabbra tűzte a vörös csillagot.
Egy napig.
Mert ekkor színváltozásokat játszott az idő. Az ég vérben függönyözött a horizonton.
S valami undorító lázban néha halálosan fölbődült a vidék.
Forgók éjszakát forogtak.
Tovább! Tovább!
Zengő emberuszály nőtt a szekerek után.
S a kihűlt kaszárnyák magukba ették a seregeket.
A város átmázolta magát a hősök ábrázatával.
De csak lépésről-lépésre botorkált irányba az erő.
Mintha marasztaló sás futotta volna be a földeket. Némelyhol beteg örömök rakétáztak.
Az uralkodó szín azonban egyre jobban nekivadult, mert ekkor az egyensúly kilengése fenyegetett.
A végeken könyörtelen halált ugattak az ágyúk.
A hadügyi népbiztosságból forradalmasító kiáltványt röpítettek szét az egész világ munkásságához. Bizonytalanság
világított a dombokon. Egyetlen segítségkérésre születtek meg a napok és mindenünnen fölpózolta magát egy nem
egészen apostoli frázis.
A dolgok rendjén most senki sem uralkodott és senki se mert volna a bizonyosság szemébe nézni.
És ekkor lompos fekete kígyók indultak el a hajnalokban.
Szomorúságok terebélyesedtek s az árva templomok kinyitották magukat a tévelygők előtt.
Gyökértelen asszonyok elengedték az istenmániájukat:
Vissza az Úrhoz! Krisztus megváltotta a szenvedéseinket, ő az egy igaz Isten!
Kipihent papok éhesen a nyáj elé vetették magukat és hisztérikusan lobogtak, mint a megöntözött tűz.
A kormányzótanács görcsös rendeletekbe vadította magát a falakon.
De a fekete kígyó rendületlenül tovább vonaglott. Át a városon és át az egész vidéken, mint egyetlen reménytelen erdőn.
És hiába gyújtottak előtte tüzet, mert ő megette a tüzet és hiába hajtottak elé vizet, mert ő megúszta a vizet.
Messze az otthonuktól halállal verekedtek a katonák s a megfehéredett falvakban fölmagasodott a megfoghatatlan isten.
Némelyek egy grimasz alatt azt hitték ez a reakció agóniája és a fekete kígyó alattomosan belesziszegett a vidéki
tanácsok fejébe:
Ó, az isten! Az isten! Az isten!
Pincék falat emeltek a szájukra s a magtárak észrevétlenül elsülyedtek.
A városból kibontott zászlókkal elindultak a rekviráló szekerek. Mögöttük reménységgyertyákat gyújtottak az éhesek.
Előttük kenyérért szónokoltak a szónokok.
Testvérek a testvéreitekért!
És ekkor mintha rájuk szakadt volna az ég.
A parasztok fanatikusan legyökeresedtek:
Inkább a halált, mint titeket!
A toronyban valaki bolondul félreverte a harangot s a bikafejű parasztok kezében kiegyenesedtek a kaszák.
Választottunk! Inkább a halál! Inkább a halál!
Az elszabadult vihar visszahajtotta az éheseket.
S most hiába volt minden.
Hegyekről kezdett lefelé lavinázni a bizonytalanság.
Az asszonyok néha fölvicsorogtak az estékben:
Kenyeret adjatok! Kenyeret és ruhát a gyerekeiteknek. – Tudták, hogy állandóan csak ők fájnak az emberek fejében, de
roppant nyelvükre azért fölrakták a tüskéket:
Úristen, mi lesz velünk a télen!
Április kévézett a magasból. Harc és harc a harc ellen.
A külföld idegesen erre fordította a periszkópjait.
Valami ezerfejű állat verekedett önmagával.
Az ország fölött bújócskázott a fekete nap.
S az új hitű emberek még elszántabban nekifeküdtek a görgetegnek.
Az utak pedig zsugorodtak. Akik reggel egy pontról nekiindultak, azok estére reménytelenül ugyanoda értek vissza. S ez
így történt olykor a legigényesebbekkel is.
Mert bizonyos, hogy valami ragadós kórság volt a levegőben.
Csak a szájasok és a szemesek fröcskölték szét magukat elnyomhatatlanul. Ezek néha megállították az időt. Néha
fölmaszkírozták az elégedettséget és ilyenkor senki se tudta a helyét.
Ezek a nagy várakozás órái voltak.
Aztán megint elülről.
A káosz. Az asszonyok.
S egy fanatikus hang kiáltása a mélyből:
Tovább! Tovább.
A tanácsházban ekkor fölzsúfolódtak a vezetők. Fegyveres legények sugárzottak a tribünök körül. S egy sápkóros szabó
kínpadra feszítette a lehasznált idegeket. Valaki szinte meggyulladt a padok között:
Éljen a terror!
A morfinista tanár fejében szétloccsantak a gyerekkori emlékek s valami hisztérikus életféltéssel azt mondta:
Túszokat! Túszokat akarunk!
A terem diadalmasan tapsolt, mintha megtalálta volna a boldogságot.
És ezen a napon fölszakadtak a hatalom zsilipjei.
És ezen a napon elkezdődött a börtönök etetése.
Csönd súlyosult a kétarcúak ajtói előtt.
A púpos diák egyszer és mindenkorra átnézte a számadásait.
Halál! Halál!
Zöld bárkakocsik vándoroltak az éjszakában.
Lezörgött rolók mögött haditanácsot ültek az összeijedt hírességek. Asszonyok besározták a pávaságukat.
Elmaszkírozott iparlovagok árnyaztak a határok felé.
Valaki ellenforradalmi kiáltványokat csempészett be a gyárakba. Ezer meggyulladt szem reflektorozott a titokra.
Eszetlen, kicsi renegátok vonaglottak a vésztörvényszékek előtt.
A púpos diákon igazság glóriázott és azt mondta:
Halál! Halál!
Kövérre spekulált rémmesék fertőztek mindenütt. És ezek a mesék, mintha itt-ott a nyugodalmas földből buggyantak
volna föl, senki sem tudta az eredetüket.
A brokátos falak között így muzsikáltak a szívek:
Hallottam, hogy tíz politikust fölakasztottak az ügyészségi folyosó rácsára!
Én láttam, amint egy kövér urat végig kísértek a körúton, bizonyára a hasának esnek neki!
Asszonyok rémületet visítottak, mint valami gőzszirénák.
És másnap a börze előtt találkoztak a kövér úrral és azt mondták neki:
Tegnap a külvárosban egy aszkéta papot széjjeltéptek a vörösőrök!
A púpos diák körül föltornyoztak a veszedelmes legendák.
Mindenki róla beszélt bizalommal és irtózattal. És a szakállas ember újra utána nyúlt a széthulló szálaknak.
Eljött a válság ideje. Vagy jobbra, vagy balra! A halálra ijedt burzsoázia most kezd magára eszmélni. Ha idejében meg
nem fojtjuk, képes lesz egyedül a rémhíreivel is elrothasztani mindent.
Egy huszonnyolc éves tengerész mellé állt a temperamentumával:
Meg kell kezdeni! Vér nélkül nincs igazi forradalom. Mi tengerészek nem engedjük elspekulálni az erőnket!
Költőkből vedlett zsurnaliszták toborzót harsonáztak a maradék újságokban.
Most óriás lendülettel fölszaladt a helyzet értéke.
Napok elkésett esztendőket faltak.
A határokon diadalmasan rohamoztak a vörös seregek.
Innen és túlról terhes vonatokon jártak a csempészek.
Csak az erő! Csak a hit! Csak a győzelem!
S a megingott fórumra ekkor föloroszlánkodták magukat a bőrkabátos legények.
Május 1.
Az élet föltarajosodott, mint valami vörös kakas.
Kiáltás és mozgás. Szirénák. Valahol föleresztettek egy világító rakétát.
Rikkancsok harsogó brosúrákkal. Az ég baldachint mosolyog.
Autók. Gyárkürtőkön búgnak a kürtök.
A nap fölfelé repül.
Gyerekek nevetnek a szellőző iskolák előtt. Valaki a kövezetre terítette csodálatos köntösét.
Ünnep! Ünnep!
A forradalmas erő ünnepe.
Kaszárnyák homlokukra tűzték az ötágú csillagot. Asszonyok csodálkoznak a diadalkapuk előtt. Nyelvek
összelapátolják a világosságot. Szín színt harap. Hang átvágja a hangot.
Örömös gesztusok kibomlanak, mint az óriás rózsa.
Kocsik. Autók. Villamosok. Repülőgépek.
És a munkások a diadalmas utcacsillagokban.
Jöttek innen is, onnan is a gyárak nyersolajszagával, mint az ismeretlen búcsúsok.
Kiáltásokat dobáltak vissza a hegyek.
Zászlók belefeküdtek a szélbe.
Egyszerű cselédlányok a jóság egyetemes melegét öntötték szét a szemeikből.
Ünnep! Ünnep! Ünnep!
S ekkor egyetlen vörös bandériummá tüzesedett a város.
Boltok ürességükre húzták a nehéz vaslepedőket. Kiáltások késeltek.
Kapuk öblögették a gáttalan embertengert. Senki se fázott és senki se volt éhes.
Utcák kőmedrében láboltak a tarka oszlopok.
Mert úgy látszott, ezen a napon mindenki megtalálta magát.
Az unalom féke letörött az akaratról. Csupán egyetlen szál dolgozott.
De ezt senki sem láthatta meg a káoszban.
Vörös, vörös, vörös és kiáltás, kiáltás, kiáltás.
Az emberek iránytalanul egymáshoz szorultak s téglaszínű arcukon ezüstöt remegett a veríték. Testvériség. Anyák újra
megörültek a terhességüknek s mint valami szent barlangokat kinyitották a szájukat:
Élet! A mi életünk! A mi szabad életünk!
Vörös póznákon vörös csillagok lobogtak.
S ekkor virágos gépkocsik indultak lefelé a folyó másik oldaláról.
Át az elhasalt hidakon.
Kövek szenvedésén.
Tömegek ámulatán a szakadó világosságban.
S voltak, akik most könnyeztek az örömtől és voltak, akik örökre el szerették volna felejteni a szenvedés könnyeit.
A nap még magasabbra röpült a kupolákon.
S a tömegek megsokszorozva hangyásodtak a vörös zászlók alatt.
A száz vörös katafalk között.
A vörös piramisok között.
A végtelen vörös kuliszák között.
A tanácsház erkélyéről, acéltüdejű kürtösök a testvériség himnuszát te
Aki jött, jött hepehupásan és véres zászlótüskékkel a testében.
Utcák élén roppant gipszfigurákba fagyott a munka lendülete.
De a rengeteg kígyó csak jött és elnyúlt, mint a fölkelt tészta és összeugrott, mint az elszabadult gumi.
És az ő testében jött a város százezer fejű élete.
Jöttek az irodák és múzeumok sápkóros hivatalnokai.
Jöttek a kefekötők és a füttyel táplálkozó szobafestők.
Jöttek a bányák embervakondjai s a vizek emberpatkányai.
Jöttek a gyárak monstrumai s a hímző műhelyek vérszegény lányai.
Jöttek szörnyű kultúriszonyukkal a moziszínészek.
Jöttek a szemetesek s a redakciók vizslaszemű kulii.
Jöttek a tanítók és a tanulók egymás karjára fűzve, mint az ikertestvérek.
Jöttek a kovácsok, a pékek, az órások, az asztalosok és jöttek mind a férfiak, mind az asszonyok, mind a gyerekek.
Fanatikusok szemei előtt fölszakadtak a perspektívák.
Terek hozsannát rikítottak.
S az emeletes szobából elindult a szakállas ember. A lány nevetett a boldogságában.
Völgyek alájuk tették az ölüket és a dombok győztesen fölmutatták őket, mint a virágos fákat.
A tribünökön roppant gipszfejek világosságában már lobogtak a szónokok. A nap aranykévékkel melegítette a szíveket.
És a föld tengert játszott a terhe alatt.
Gyárkürtök idehajoltak az egyenességükkel.
A körönd föltorlódott.
S a szakállas ember ekkor kibontotta a hangját:
Testvéreim!
Mintha zengő vizek fakadtak volna ki a szomjúhozók előtt.
Árva emberek szerelmesen fölemelték a szemeiket.
És ő beszélt a világ megváltásáról.
Betelt a mérleg! Az ember a jóság betöltésére született s akik eddig nálatok jártak, azok mind a nyelvükből élő papok
most nem magamat a véletlen egyet, hanem benneteket prédikállak. Együtt és egyenként! Az új világ fundamentumát, a
gáttalan erőt és akaratot. Az asszonyt és a férfit prédikálom együtt az egész világkörnyezetével.
Ti a boldogság kútját keresitek és én azt mondom minden boldogság forrása az erőben van. S ha kérdezitek ki nyitja
meg a kapukat? Azt mondom, egyedül csak ti nyithattok meg minden kaput! Ki is lehetne igazabb papja a
megváltásnak, mint ti a munka rabszolgái, asszonyok és férfiak! Az idő végtelenségével vagytok terhesek s a jóság
egyetlenegy törvénye fog beteljesedni rajtatok. Én nem érmeket, amuletteket és talizmánokat imádkozok a nyakatokba.
Nem, én nem vagyok a ti dicsérni való papotok, én csak egyszerűen egymásba teszem a kezeiteket, hogy el ne dűljetek a
viharban.
A tömeg még magasabbra torlódott a tereken. Mély kapualjakból a szerelem lányai is errefelé talicskázták megtalált
szégyenüket. Öreg emberek hónukalá gyűrték a kék sapkákat.
Némelyek kiáltásba feledkezték az örömüket.
Az életünket mutasd meg! Az életünket!
S a szakállas ember tovább pántlikázta a hangját.
Laboratóriumokból, gyárakból, irodákból, műhelyekből és a nyomorúság minden öreg fészkéből elindultatok a
bizonyosság ösvényén. A hajnal még reménytelenséget harmatozott a szemeitekbe és ti mégis eljöttetek és megtaláltátok
az első szabad napotokat. A nap aranyat nevetett fölöttetek a körutakon. Oldalaitokon letérdeltek az emeletes házak s a
mindennapi szenvedések elfutottak tőletek, mint a fogatlan kutyák. Miért? – kérdezitek.
Miért? És én alázatosan köszöntelek benneteket, kérdező asszonyok és kérdező férfiak. Ez a ti első szabad napotok! Ne
engem kérdezzetek. Akármilyen bajotok van csak önmagatokat kérdezzétek. Mert minden kérdező megadhatja magának
a választ. Bennetek van a csodálatos szó, amit senki sem tud jobban kimondani, mint ti kérdező asszonyok és kérdező
férfiak. Papok szemforgatása, ügyvédek gerinctelensége, színészek felelőtlen nyelve nem ér fel a ti egyszerű eszetekhez,
nyalábolom le hozzátok az eget és nem tolom alátok a hegyeket. Én tudom: az éhség és a reménytelenség bádogege alól
indultatok el és én csak azt mondom: ti erős és egészséges emberek vagytok. A trónokról törüljétek hát le a trónolókat, a
reménytelenekből kaparjátok ki a reménytelenséget és mutassátok meg magatokat egymásnak köntörfalazás és
spekulációk nélkül. Ó, hogy csodállak benneteket, testvéreim! Hol lehetne megtalálni az élet örömét, ha a ti mélykútú
szemeitekben nem lehetne megtalálni? Tovább, csak tovább a fölfeküdt utakon és én mondom nektek ó testvéreim,
megnyílnak előttetek a győzelmes igazság kapui!
Az öröm hulláma most szétterült, mint a tavaszból hímzett köntös. A szakállas ember belelépett a megszédült erdőbe.
Idegenek istenülten összeölelkeztek. S egyetlen orgonás szájon tízezrek énekelték a boldog hitüket:
„Föl föl ti rabjai a földnek
Föl föl te éhes proletár
A győzelem napjai jönnek
Rabságodnak vége már.”
A mozgás ki, a liget felé hullámzott. Most senki sem emlékezett a nyomorúságára.
A vörös diadalkapuk egymásután átbujtatták magukon a menetelőket.
S a házak kilógó vörös nyelvekkel bámultak körülöttük, mint valami szörnyű nagy állatok.
Utak port leheltek s a határok határtalanul szétcsurogtak.
A szakállas ember ide-oda járt a lánnyal.
Ez az én találkozásom az emberrel!
A lány egészen az oldalán virágzott:
Aranyból van a szád. Mintha csodákról beszélnél és mégis milyen egyszerűen. Ezek az elvadult páriák is hinni tudnak
neked.
Az ember mosolygott:
Ez az ő életük kulcsa. Mit keresnek ezeknél a politikával? Ha valaki meg tudná nekik mutatni a saját lelküket! Bennük
templomok ku
tudósok szajkózzák, hanem bennük kell feltámasztani az eszme diktatúráját.
Zenekarok kibontották a himnuszokat és zengő vörös lapokban szétteregették a levegőben.
Fák fiatalságot nyújtóztak.
A millenniumi oszlopokra feszített plakátok sárga, vörös és fekete színekkel énekelték a munka egyetemes eposzát.
A lányban fölkiáltott az anyaság nosztalgiája:
Gyerünk a szigetre! A gyerekekhez! Szereted a gyerekeket?
…Ő
k még nevetni tudnak és sírni tudnak magáért a nevetésért és sírásért!
Néha úgy érzem, mintha alámerültem volna egy tévedésben. De az ő függönytelen szemükben meglátom az arcom és
megint hiszek az új emberben.
A tömeg melegen hozzájuk súrlódott és játszotta őket át a forgó tölcséreken az egyenesbe.
Az ég kéken belenézett az arcukba.
Tavasz bársonylott a hegyeken s a szél fölgereblyézte az asszonyok haját.
A sziget táncot keringett.
Se föld. Se fa. Se ég.
Kolóniás gyerekek szétcintányérozták a kedvüket s a levegő-vonaton kiáltások vonatoztak arany sörénnyel.
Se hegy. Se völgy. Se domb.
Csak a gyerekek.
Fehéren. Kéken. Zölden.
Csak a gyerekek.
Kéz. Láb. Fej.
Csak a gyerekek.
Magukban. Játékaikkal. Seregesen.
Csak a gyerekek az örömükkel.
Gyerekek. Gyerekek. Gyerekek.
Néha lekukkant az ég.
Néha fölzöldültek a fák.
S ilyenkor még elevenebbek voltak a gyerekek és olyanok voltak, mint a lakodalmas vasárnapok.
A lány kicsorduló könnyel nevetett a szakállas ember mellett és azt mondta:
Halleluja!
Az ember mosolygott és ő is azt mondta:
Halleluja!
A nap diadalmas aranyát haza vitték az emeletes szobába.
Gazdagok és ünneplősek voltak a vérükben. A falak tükröt feszültek körülöttük s a padló szelíden alájuk tenyerelt, hogy
megringassa őket. Az emberre levél várt az asztalon. Messziről, a kilenc gyerekes asztalostól. Ijedt, póklábú betűkben
zokogó végtelen kiáltás:
Testvér, ölnek bennünket! Mit csináljunk! Te megmenthetsz bennünket, gondolj a kilenc gyerekemre!
Mindnyájunk gyerekeire!
Nehéz, fekete drapériák szakadtak le a plafonról.
A lány megtépte a haját a rémületében.
Az ember leejtette a fejét:
Elértük az estét és megint a régi nóta.
Nem volt több szavuk.
Szemeik mozdulatlanul belenéztek a lámpába s valami láthatatlan kéz zokogással birkózott a torkukban.
De kint még nem halt meg a mozgás.
Az este ezüst harmattal szitálta le magát a magasból.
Kocsik döcögtek. Szirénák visítottak.
Valahonnan sárga fényszórókat szúrtak föl a csillagokba.
Üveghangú járdákon meneteltek a villás szemű katonák.
Elfelejtett történetek visszavándoroltak.
Frontok új seregeket kértek s a boltok siralmat ásítottak az ürességükkel.
Reménytelenség átnyargalt a reggeleken.
A folyó partján néhány holdfejű kiröpítette a vágyait:
Még három nap!
A vörösök kezdik átmázolni magukat.
Hallottam, hogy a missziók vezére azt mondta: Nincs muníciójuk s a vezérkar főnöke összepaktált az ellenséggel.
Egy ellenforradalmi társaság a legvörösebb álarc alatt meghempergette magát az egész országban.
Rémhírek pókhálóztak.
Egy istennyavalyás faluban hullahegyeken át kirabolták a csereüzletet.
És mindenütt a síró fuvola:
A gyerekeinkért! A gyerekeinkért!
A forradalmi tanács kihirdette az első statáriumot.
De a vakok ekkor egy rendkívüli csillagot láttak meg az űrben. Újságok új vészbíróért üvöltöztek és senki se vette
komolyan az akasztófákat. Fúriák fiadzottak. S csodálatosan a süketekbe is beleszivárogtak a hírek. Mindenki tudta az
első órában:
Egyik parasztvárosban kikiáltották az ellenforradalmi kormányt.
Bőrkabátos legények összedolgozták a napszakokat.
Megnémulások! Börtönök! Árulások!
A púpos diák önmagát rakta mérlegre s aki szembe került vele, az alól menthetetlenül kiszaladt a föld.
De a történések azért szakadatlanul történtek.
A tanács lealkudta magát a morfinista tanár mellé.
Most ez a lebágyadt titán ágált a tribünökön:
Engedni kell a fékeken! Demokrácia nélkül meghal az ország szellemi élete! Ki bírja ki ezt az erőfeszítést?!
A spekulatív agyvelők kiterítették magukat, mint valami csalhatatlan táblázatot:
Ha most demokráciát kezdenénk játszani, az az ellenforradalom segítését jelentené!
Ne kapaszkodjunk az üres formulákba!
Egy lelkesült szerkesztő a moszkvai emlékein át:
Forma egymagában nincs! A forma az lényeg és lényeg az forma! És demokrácia sincs. Csak erő van és gyöngeség van.
Aki pedig demokráciát hirdet, az a saját gyöngeségét hirdeti ki.
A vastagszájú elnök megpróbálta előszónokolni az arany középutat.
Mint valami nehézsúlyú bajnokok rekordot dobáltak az igazsággal. S a látók meglátták ennek az igazságnak a százféle
arcát. Valaki le akarta húzni a nyilvánosság függönyeit.
A szakállas ember mindenen túl azt mondta:
Meg kell döglenünk, mert nem hisztek az erőtökben.
S a fehér-kormányos város felől már jöttek a mézszavú fehér kerítők.
Tornyok belehajoltak a perspektívába. Akik komolyan akarták megzavarni a vizeket, azok maguk alá nyergelték a tanár
mániáját:
Demokráciát! Demokráciát!
Látszott, hogy visszatarthatatlanul elindultak a lavinák.
De nekifeszültek a fanatikusok.
Éjszakák vért kiáltottak.
Házkutatások. Igazságba vetett hit. Lopások. Szentimentális jóság.
Visszaállatiasodás a családba.
És valaki mégis kibalanszírozta a mérleget.
Tovább! Tovább!
A népjóléti Biztos, mint valami mágikus frigyládát fölmutatta az új kereskedelmi szerződéseket:
Mert a tőkének mindenütt egy morálja van: a mérhetetlen profit!
Az utcákon összezagyvált plakátok boldogságot énekeltek a riasztgató tél elé. De ekkor valahol kifakadtak a kelevények
s ekkor valaki vezérkedőn fölzászlózta a bambaságát:
Nem akarunk így élni!
A falu testéből kifakadt tűz volt ez a kiáltás és ez a tűz beleharapott a szomszéd falvakba:
Nem akarunk! Nem akarunk!
A tanácsban összekeveredett a spekuláció. Mindenki tudta, hogy jönni fog s most mégis, mintha ismeretlen gerendák
szakadtak volna rájuk. Ellenforradalom. Balonos frázisok szétpukkantak a határozatok előtt. Mindenki szónokolt. De az
akarat szennyesen kovászolódott. S valaki rálépett az egyezkedés hídjára.
A szakállas ember meggyújtotta a torkát:
El kell fojtani! Nincs kitérő! El kell fojtani!
Az elnök a hadügyi Biztosba akasztotta a fogait.
De hiába. Senki se találta meg magában a rendelkezési jogalapot. Csak a kipózolt szavak vércséskedtek a falak között.
A megbolondult falukból pedig rajokban vágtattak föl a megriadt sürgönyök.
A szakállas ember azt mondta:
Elmegyek. Valakinek oda kell adni magát.
Halálidézést játszott. Pedig tudta, mindez hiába. Csak egyszerű kötelességteljesítés önmaga előtt. Irgalmatlanságok
karmolták föl magukat az éjszakákban.
Meleg fekete szemeiből a lány eléteregette a kétségeit.
Ő sugártalanul becsukódott:
Megkeresem őket, hogy el ne veszítsem önmagam!
A páncélos vonat nekigurult a mozgó törvényszékkel.
A csönd ekkor masszásan ült az ország fölött.
Csak a jelek. Csak a suttogás.
A vonat emberszíveket csomózott maga után a gazdagságszagú földeken.
Még gondolta:
A jóság erejével megyek hozzájuk s ők megismernek.
De csak a bamba hold sárgult a faluk fölött.
Emberek! Emberek!
Tornyokban vihar elé kongattak a harangok.
Kalitkás viskók kiordították a lázadókat. Pillanatok beledagadtak az örökkévalóságba.
Asszonyok fúriáskodtak. Csillagok vérző szemeket csillogtak. Férfiak hátraszegték a járomba varasodott nyakukat. S a
fekete föld mennydörgött a rohanó csizmák alatt.
Emberek! Emberek! Emberek!
De csak a bamba hold sárgult az űrben.
A falu pedig tengerkedőn zuhogott a sínek felé.
Harangok még mindig kongattak.
S a páncélvonatból ekkor ötven acélgolyót furulyáztak szét a bőrkabátos legények.
A szakállas ember kicsattant:
Dögölni!
De a falu keresztültengerkedett a hulláin.
S a szakállas ember még parancsolóbban:
Dögölni! Dögölni! Dögölni!
A toronyból kiröpült egy jelzőrakéta.
Valaki átlőtt tüdejű szolga fölkínlódta a kezeit:
Megadjuk magunkat!
De az asszonyok elharapták a logika láncait. Haldoklók bukfenceztek az acélgolyók után.
Ők még pergették eszelősségüket. A halál örült a gesztusainak és aratott.
Új lendület.
Aztán az egész összecsuklott, mint egy partraszaladt hullám.
A szakállas ember hadisarcot számított ki a falura.
Az űr könnyeket virradt.
És megint elülről.
A napok kitárulkoztak, mint valami egymásba teremtett poklok. Parancsoló és jelentő sürgönyök karvalykodtak a vörös
határok között.
Zászlók lealázkodtak, zászlók fölujjongtak.
S valami ezerfejű szervezet csak azért született meg a púpos diák mellett, hogy letenyerelje a titoktalan titkokat.
A tanács most az ellenforradalmi kormány megbuktatásán dolgozott.
Az elnök már a 135-ik expozéját szónokolta.
A levegőbe s csak azért, hogy a falak belesápadjanak és a tér vísszaekhózza a hangját.
Mert, akik gondolkodni tudtak, azok mind azt gondolták: ha van ellenforradalmi kormány, mit ér az ellen a legszebb
távszónoklat is.
Csak néhány pápaszemes fiatalember törte kerékbe az eszét az újságokban. A forradalmat énekelték speciálisan
orthodox kottákról, de néha még így is kilólábazott a húsz esztendejük.
A szakszervezet talmudistái ilyenkor végigöntötték rajtuk a nevettető jelzőket.
Egy csupaszáj hetilapszerkesztő jövendő minisztersége felé domborította magát a jobboldalról.
És ekkor mindent lehetett. Lehetett fehéret és lehetett vöröset. Mert ekkor földrengés bujkált az összekovácsolt épület
alatt.
A szegények lelke, mert azok még mindig szegények voltak, értelmetlenül dadogott a kapuk előtt.
A gazdagok rafinériája, mert azok még mindig gazdagok voltak, undor nélkül magára emelte a kerítők arcát.
S az üres boltok előtt fölzokogott az éhség.
Megint az asszonyok. A gazdagok és a szegények. A gazdagok dekoratív szomorúsága előzködött a szegények mély
szomorúságával.
A gazdagok hájassága alá mentett tüdőkből azt mondták:
Se kenyér! Se tej! Se gyufa! Úristen, megint csak mi az együgyű munkások. Belehalunk ezekbe a szörnyű napokba!
S a szegények belevakultak a gyűlölködés kórusába:
Ezek is a munkásságot akarják becsapni! Nem engedjük magunkat becsapni!!
A fekete színek nőttek s a megkevert fejekben széttüskézett a tagadás.
Az ellenforradalmi kormány keresztény ígéreteket csempészett át a határokon.
Megszállott hisztérikák most a fehér galambról áradoztak.
Forradalmi törvényszékek pedig törvénykeztek.
A mérleg veszettül himbált.
Vörös! Fehér! Fekete! Fehér! Vörös! Fekete!
Vörös! Vörös! Vörös!
Senki sem látott át a pillanaton.
A púpos diák lelkesülten kidolgozta magát önmagából.
A lány féltő hajnalokat sírt a zivataros faluk fölé.
S a szakállas ember szentgyörgyködött a hiábavalóság sodrában.
Terhes szekerek vándoroltak az éhes város felé.
De az igazság maradék nélkül kivágta a szívét. A nap felhőkormokból világított. S az apák elárulták a fiaikat s a lányok
elárulták az anyjukat.
Valakinek jönni kellett volna, aki ismeri a maradandóság törvényét.
Csak a káosz.
A szakállas ember mindenütt fölmutatta a testvéri lelkét.
De a falu szemei menthetetlenül megvakultak és a falu fülei menthetetlenül megsüketültek.
Csak fogak voltak. Csak körmök voltak. Csak fegyverek voltak.
Valahol a bolondulni tudó nyájra spekulált az ellenforradalmi kormány.
Valahol az ígéret szent hegyére akarta magát földolgozni a forradalmi tanács.
S itt kifakadt a babiloni nyelvzavar.
Fák kék hullákat rügyeztek.
Hatéves gyerekek szemei meglátták a pusztulás sárga országútját.
A szakállas ember kibontotta magát a reménytelen estékben:
Miért? Miért így? Miért kell a halálnak utánam maradni, mikor én a szeretettel akarok járni?!
S a szél megint rátolta a fekete táblákat.
Akik mindent erre az egyetlen kártyára tettek föl, azok elojtották a menekülés lámpáit: mindhalálig! Gyárakban
fölállították az utolsó menetszázadokat. S a véletlenek még mindig ígértek valami fantasztikus lehetőséget.
Kitartani hát! Kitartani!
A hasas újságíró most tarkán s valami löttyedt napóleon maszk alatt nyilatkozott meg a Katona-mezőn:
Életeteket is a forradalom életéért! Nézzetek magatokba, a világforradalom pionírjai vagytok s veletek él vagy veletek
törik össze az új világ arca. Halált vethettek, és életet vethettek magatok köré. De ki akarhatna itt választást csinálni?
Az emberek összegerendázták a maradék erejüket:
A történelem választott ki bennünket!
Az újságíró harsogtatta a napóleonságát:
Menni! Menni! Menni!
És hanyattestek a tétovaság falai s a lélek nyugalma lobogott, mint az olajjal etetett tűz.
Valaki azt mondta:
Mi most a világosság parancsait teljesítjük be!
S valami pillanatnyi hajnal csakugyan végighasadt az országon.
De a föltornyolt indulatok szájaztak: mindez már csak a felelőtlenség játéka. Gyárak fenntartás nélkül aludni kezdtek.
Csomók utakat csomóztak. Néhány erdő elveszett a faínségben.
S valaki a gyűlölködés ízét keverte el a kenyér piros héja alatt.
A határokon megint megkapaszkodtak a frontok.
De ugyanekkor pogromra éhes cédulák estek le a vízfejűek asztalára.
Valaki, mintha kiválaszthatatlanul összekavarta volna az Igent és a Nemet. A várakozás barlangszájában ült minden. És
nem volt itt az Ember, aki föl tudta volna emelni a rendtevés ostorát.
Néhány mániákus pedig belevetette magát a káoszba:
Isten! Isten!
A szakállas ember gyújtogatta magát a szédült faluk előtt:
Emberek! Emberek! Emberek!
De csak a süket tagadás éjszakázott mindenütt. Hová megérkezett, ott szétpozdorjázott az őrület s ahonnan elment, ott
újra fölágaskodott a fehér hullám. Már csak az órák rendszertelen járásán múlott minden.
Napok könyörtelen láncot csikorogtak.
Némelyek még tisztára mosakodtak az önzetlenség forrásainál, de maradék nélkül már ezek sem tudták fölgöngyölíteni
a gyanakvás uszályát.
Az elnök, hogy megmutassa a taktikai képességeit, fújni kezdte a jobboldal nótáját.
S a fekete utcákban ekkor tőrös lángokat kiáltott az éhség.
Mert a palotás házakban már születendő volt a pusztulás.
Kereskedők csak bizonyos kamrák felé csatornázták el a dugott áruikat.
Hajnalok nem tudtak fölhasadni. Kövér asszonyok belesírták magukat a sovány asszonyokba és így ordítottak ki a
zavaros szemeikből:
Mi gyönge asszonyok vagyunk! Húst agyatok! Tejet agyatok! Puha gyolcsot adjatok! Mi az egész nemzedék anyja
vagyunk!
Ez a kielégíthetetlenség zsoltára volt.
De a hegyoldalra tolt villákban fehér ágyakon még pirították magukat a szegénység gyerekei.
Fiúk és lányok.
S ők észrevétlenül magukba kamrázták az ajándékozó időt.
Az ő hangjuk még néha átpántlikázott a reménytelenség egén.
S valakinek ilyenkor istenerővel sikerült egyenesbe támogatni a falakat.
Nincs megállás!
Az elnök extázisba kergette magát az ötszázak ülésén.
Világforradalom!
Valakiből kiszakadt egy vénasszonyos sóhajtás.
Eltikkadt szemek úsztak a padok fölött.
De ő ügyesen a kétségek fölé tornázta magát:
Győzni fogunk, mert győznünk kell a világ proletariátusa nevében. Az összesség testvéri megmozdulásáról van most
szó. Mi az idők kiválasztott fiai vagyunk s csak napokon múlik, hogy fölgyulladjon körülöttünk a világ minden
nyomorúsága. Nekünk előre kell mennünk, ez a mi sors-rendeltetésünk s aki gyáván vagy gonoszul elibünk áll, azt
könyörtelenül letiporjuk.
A púpos diák lobogtatta a fanatizmusát:
Mert aki élni akar, az merjen meghalni is az életért!
S kint ekkor itt is, ott is meghasadt a csönd.
Az elnök tovább gombolyította a frázisait.
A sárga téglaketrecekből elindultak a főkolomposok.
Utcák keverték a rohanást. Emberek arcára fölszaladt a lárva. Emberek arcáról leesett a lárva. Valaki értelmetlen
szavakat kiabált a telefonba. S néhány egyenruhás kamasz rózsaszínű pátosszal kezet csókolt az anyjának.
Az ötszázak ülésén ebédidő nélkül áttértek a pénzügyi kérdésre. Egy kenderszőke emberke a valuta megjavítási
lehetőségéről értekezett. S a teljhatalmú városparancsnok most észrevétlenül kicsúszott az ajtón.
Valahonnan, mintha ágyúk döcögését lehetett volna hallani.
A boltok előtt fekete sorokban kígyósodtak az asszonyok.
Percek ólmos testtel estek le a tornyokból.
És minden belesúlyosult az ólomba.
A levegő. A hang. A fény. A hő.
És a formák is elvesztették éles határvonalaikat. Sokáig, mintha az ég és föld találkozása fenyegetett volna. Csak a
körutak vetettek föl néhány elevenebb gesztust, de ezeknek sem lehetett megismerni az igazi ér
Később strucclábú alakok hasogatták föl az utcákat. Kicsiny örömtüzek fölött kérdőjelek ültek a szemeikben. Mintha
tolvajkodnának a levegőből. Mikor egymáshoz küldték a karjaikat, három ujjuk jelesen elveszett a tenyerükben s azt
mondták:
A galambok kiröpülnek…
A boltok előtt pedig a lárvás asszonyok:
A munkásság már nem tűrheti soká ezt a megkínoztatást.
Ha valakinek meglett volna a tisztavizű szeme, most megláthatta volna az akarat szétfiadzó erejét.
A bazilika előtt egy elmaszkírozott pap leejtette az irattáskáját. S néhány pillanat múlva az emberek kezébe, senkisem
tudta honnan, belerepült egy cédula:
Jézus fehér bárányai! Elérkezett a leszámolás órája.
Mintha száz helyen egyszerre késelték volna meg, fölordított a vörös város:
Ellenforradalom!
Néhány bélyeges legény égig kiáltotta a rémületét:
Fegyverbe! Fegyverbe!
De a fölszakadt káosz ekkor már magába nyelt minden különvalót.
Az összekötő hídnál egy vörösőr észrevette az első monitort.
Fehér zászlókkal.
Aztán még egy és még egy és még egy és még egy.
Odvas száj volt fölöttük az ég.
S ők roppant tarajú kakasok, ringatóztak a halálos város alá.
Valaki telefonálni akart, a központ nem vette föl a kapcsolást.
Zabolátlan lélektüzek pattogtak föl az utcákon.
Autók röpültek.
Harangok megoldották a nyelvüket.
Néhány gyereket fölmorzsoltak a kerekek.
Színek szédülést peregtek.
Üzletek elbújtak az alattomosságukban.
A Ludovikában riadóba csattantak a kürtösök.
Házmesterek cibálni kezdték a vörös zászlókat.
Tisztán azonban még senki sem látta a dolgok rendjét.
Könyörületesség fiatal fái virágoztak.
Röpiratok. Akarattal kevert aknák. Jeligék, amelyeket egyre többen kezdenek megérteni.
S az ötszázak tanácsán még mindig szónokolt a kenderhajú emberke:
És indítványozom a bélyeggyűjtemények rekvirálását!
Valaki fölszakította az ajtót:
Az ellenforradalom!
Mintha mindenki elvesztette volna a fejét.
A rekedt kiáltás keresztül repesztette a levegőt s aztán testesen megállt a padok fölött.
A pillanat összetörött a csöndben.
Ablakok megmutatták a nekifeküdt monitorokat.
Egy kancsalszemű meghülyülten csodálkozott:
Fehér zászlók alatt!?
Az első hajón mennydörgött a parancsnok:
Teljes gőzzel!!
Szócsövek huhogtak.
A parthoz kötött uszályokra is fölszaladtak a fehér zászlók. Egy megbízható monitor, mint támadó kifutott a kikötőből, s
a vízen egyszerre az is fehér lett.
Teljes fényű nap megmutatta a pusztulás száját.
Legelőször a púpos diák találta meg magát.
S aztán egyszerre:
Fegyverbe! Fegyverbe!
De valaki, mintha gyámoltalanul elsírta volna magát:
Kikapcsolták a telefont!
A púpos diák a gyári őrségért ordítozott.
De hiába.
Mert senkisem találta a teljhatalmú városparancsnokot.
S a város ekkor már fölnyüzsgött eszetlenül.
A házak fehér embereket löktek ki magukból. A fehér emberek fehér zászlókat cipeltek a gomblyukukban.
Utcák erre-arra cibálták a szétbomlott fehérséget.
Eszelős szemek és eszelős fülek várták a könyörtelen jelet a víz felől.
Ezalatt a munícióraktár mögött ismeretlen tettesek lemészárolták az őrséget.
Hat óra.
A kerületi munkástanácsok fölszippantották szétriadt tagjaikat.
Autók elszánt futárokat röpítettek roppant gránátok között.
Elbolondított asszonyok le akarták harapni a megigazult férfiak lábait.
A monitorok leadták az első lövést.
És ekkor egyszerre összegubancolódott a város.
A tanácsházról gyökérig leporzott az erkély.
Az ötszáz ember logika nélkül mentette magát a falak közül.
Ágyú. Gépfegyver. Revolverek.
Bűzlő alkonyat vonított az utcákban.
A púpos diák fölszuronyozott fegyverrel dirigált:
Barikádra!
Valahol a külvárosokban sírtak és üvöltöttek a gyárkürtök. Az ég ekkor már ereszkedett a föld felé. S a köves utakon
földöcögtek az acélsörényes kígyók.
Gyárak, műhelyek és irodák vörös fiai kihozták áldozásra az életüket.
A tanácsház előtt söpörtek a golyószórók.
A monitorok kimennydörögték a közeli házak ablakait.
De föltelett az éjszaka és ez eligazította a mérleget.
És ekkor csodálatosan már a városparancsnok is a helyén volt.
Mindenki a helyén volt.
A félelem és a győzelem misztikus jelei ragyogtak.
Néhányan még nem tudták megállítani magukat a rohamban, néhányan még szétszórták a drága vérüket.
Különben minden belehasalt az éjszakába.
Az éjszaka bársonylott, mint a fájdalmas tó.
De az órák irgalmatlanul tovább zöcskölték az időt.
A szörnyű feketeségben alig lehetett hallani azt az artikulátlan ordítást, amely a határok vonaglásától szakadt a város
felé.
Valaki Erős meglökte a frontokat.
Súlyos drapériák alatt nyüzsögtek a széthulló seregek.
Rombolás. Pusztulás. Születés.
Egy egész világ remegett hideglelősen az éjszaka bundájában.
Úristen! Úristen!
S az emberek fejéből többé nem lehetett kitörülni az ellenforradalom lehetőségét.
Megint eljön és győzni fog!
Némelyek, hogy minden eshetőségre készen legyenek különféle amuletteket szallagoztak a nyakukba.
Javulásra tért tolvajoknak újra megenyvesedtek az ujjaik.
Pálinkamérők jópénzért megreszkírozták a fejüket.
S a nyilvánosházak zongorái körül terveket főztek a morál fehér lovagjai.
Mindenki hitte megint el fog jönni a törvénykező nap és akkor jaj lesz azoknak, akik alulmaradnak.
És mindez a vidéken már valóságnak élt az emberek szívében s a szemek az összeomlás pontos dátumát rejtegették.
Mindenki a bujdosó királyról beszélt s az elrejtett gabonáról amit félteni kezdtek a csírázástól.
De jönnek az ellenséges ország katonái s azok meg fognak váltani bennünket.
Egy golyvás öreg nyöszörgött az emlékein át:
Ó ki tudja, azokban is nem-e az ördög lakik!
Hát lehet veszedelmesebb valaki annál, mint aki azt mondja: mit a király és mit az isten! Ezeknek kelevény van a
lelkükben és megéheztek a vagyonunkra.
A szegények se szeretik őket.
Csak a gonoszok szeretik őket.
Meg az istentagadók szeretik őket.
A szakállas ember pedig járta a halálszagú utakat s hogy a zsugoriak meglágyuljanak s a látók lássanak újra és újra
kiprédikálta a lelkét:
Testvérek!
S az emberek csak néztek rá sötét állati szemeikkel és véresre harapták az ajkukat, hogy ki ne forrjon közülök az átok.
De ahogy magukra maradtak leomoltak a szent mécsek alá és fanatikusan imádkoztak az isten kegyetlen ostoráért.
Az öreg asszonyokat lidérces álomlátások gyötörték szüntelenül.
Egy főpapi küldönc bizalmas körrendelettel futkározott a plébániák között.
Kórházak nyavalyásainak azt mondták az apácák:
Imádkozzatok, mert közeledik az utolsó nap s az egész világ elpusztul a fölforgatók bűneiben.
A becsületességhez szorított üzleteseknek már savósodni kezdett a vérük s minden feléjük tévedt embernek a jólét
közeli lehetőségéről meséltek.
Ó, de hol vannak itt azok az apák és azok az anyák, akik ezeket a gazembereket letörnék?!
Az ország terhes volt a holnap testével s minden száz ember közül legalább kilencvenöt már hitte, ezek után csak a
pocsolyákba visszafordulás jöhet.
Voltak napvilágra mentett szolgák, akik előkaparták a régi gazdájukat és sírva fakadtak előttük, mint az éjszakába
maradt gyerekek.
Szánjatok meg bennünket.
Irgalom! Irgalom!
Asszonyok sakálosan üvöltöttek az üres boltok előtt:
Akasztófára a tanácskozó kutyákkal!
A kormányzótanács a fuldoklók életösztönével tartotta magát.
Hogy mindennek elejét vegyék, ingyen könyveket nyomattak a testvériség értelméről s a munkanélküliek jövedelmét
majdnem egyenlőre emelték a dolgozók fizetésével.
De a megbokrosodott asszonyok poklot ordítoztak s a könnyű bankókat beleeregették a szélbe.
Papok összezagyválták a tömegek lelkét. Bűnbocsánatot hirdettek. S panaszkodó, csámpás prosszessziókat vezettek át a
megtépett utcákon.
Isten báránya ki elveszed a világ bűneit.
Könyörögj érettünk!
Reggelenként kanálisszájú plakátok bűzlöttek le a falakról:
A zsidók keresztény vérben áztatják a lábaikat!
Fehér testvérek, ne engedjük a kereszt meggyalázását!!
A tanácsházban bordélyt rendeztek be a véres szájú biztosok!
Ilyen hullámok még nem táncoltak soha ezen a földön.
A városok így nem vesztették el önmagukat. S így még a faluk sem vesztették el magukat soha.
A szakállas ember vérző, futásra mart zsidókkal találkozott az országúton.
Ments meg bennünket a haláltól!
Nekik akarta adni az erejét.
De azok tovább szaladtak a vérző szívükkel.
Mezítelen gyerekek átfutottak az éjszaka barlangjain.
És megint elülről.
Valaki ekkor szabályos ívben egy kénszínű hálót vontatott föl az ország fölé.
Érezni lehetett, amint a levegő lassan, lassan testessé sűrűsödik.
A tanácsházban nappalokat és éjszakákat egyszínűvé dolgozták a fanatikusok.
Tovább! tovább!
De ez a hang elveszett a kiteljesedett hálóban. Mert ez a háló az általános rémület összefelhőzése volt. S ezen kívül már
alig is tartotta meg valami a törvényesség formáját.
Világok sírnak. Forradalmak zokognak.
A pusztulás kinyitotta nagy istenszáját a dolgok fölött.
Remélni. Verekedni. Kétségbeesni.
Ó! Ó!
Napok fájdalmasan egymásra omlottak, mint a kenyértelen testvérek.
Hidak nyirkos boltozatai alatt megvárták egymást az éjszakák.
S ha valaki lámpával akart takaródzani a rémülete elől, azt lámpástól együtt megette a rémület.
S ha valaki füttyszóval akarta elűzni a rémületét, azt füttyöstül együtt megette a rémület.
S ha valaki részegségbe menekült a rémülete elől, azt részegségével együtt megette a rémület.
Mert ez most az élet egyetlen formája volt.
S a papok felelőtlen hókuszpókusza.
És néhány újságíró hiénáskodása a régi szemetek körül.
A határokon pedig felgöngyölődtek a frontok. Üres muníciós vonatok zakatoltak visszafelé. Széthullott seregek törvényt
ültek az ellentálló falukon.
S a parancsok már nem voltak parancsok, csak rémítő ordítások egy elfülledt barlangban.
Az idő mérföldesen járt a kalendáriumi dátumok között.
Valaki még egyszer kiadta a jelszót:
Bízzunk a világforradalomban!
De nyomban fölrémült a reménytelen kórus:
Az ellenség már az ország közepe felé jár.
Asszonyok már nem engednek haza bennünket az elveink miatt!
S némely cinikus nagyságok vicceket kezdtek mondani a menekülés lehetőségéről.
A rémület pedig egyre csak terjeszkedett s mint valami szörnyű járványt az emberek magukba szedték a pórusaikon. S
hiába voltak a bizonykodás fortisszimói, senki sem tudta megtalálni az egyenesség fonalát.
A jobboldal csalta a baloldalt s a baloldal halált vicsorgott a jobboldalra.
Néhány fanatikus listát körözött a halál kivédésére.
Ezalatt pedig jöttek az ellenséges seregek.
Szabadon és gőgösen, mint a komoly győztesek.
Félre a politikusokkal!
Néhányunk erejére támaszkodhatunk csupán. De holnap talán már ez is későn lesz!
A szakállas ember azt mondta a gyülekezetben:
Két fegyverünk volt, a boldogságot kereső hit és a boldogtalanságot legyőző erő! Egyiket se használtuk ki a maga
idejében. A pusztulás szélére kellett érnetek, hogy fölébredjetek. És most! És most! De veletek vagyok. Mert én mindig
azokkal megyek, akikben felhúzott kanóccal ég az élet.
A város lidérces álomban vonaglott s itt százhúsz ember egymásba lelkezte az új harcot.
Utolsó leheletünkig a proletariátusért!
Vörös szógalambok röpködtek a falak között.
Avizálni a gyárakat!
De valaki ekkor már hiányzott a teremből.
Mintha minden elvesztette volna az egy igaz arcát.
A bőrkabátos legények két forradalmi tisztet a folyóba öltek ezen az éjszakán.
A legbátrabbak fejében is elmerültek a kivezető utak.
Mindenütt a kétszínűség lámpái árulkodtak.
Csak a spekuláció. Csak a magaféltés. Csak a rémület.
Az asszonyok utolsó gyökérszálukat is kitépték a vörös életből. Boltok poklosan sötétültek.
S a megtépett férfiak hazátlanul bolyongtak a kénszagú utcákon.
Mert a kénsárga háló ekkor már eget és földet kérlelhetetlenül összeakasztott.
S a levegő tele volt kénnel, hogy az embereken majdnem kivérzett a fulladás.
A rémület sárga képe dominált.
Az ellenséges hadsereg vezére parlamentert küldött be a város határáról.
A forradalmi tanácsban takargatás nélkül ketté szakadtak az erők.
Kitartani az utolsó emberig!
Elég volt! Elég volt! Elég volt!
Békét akarunk!
Testvérárulók!
De mindez már csak a hiábavalóság trombitása volt. A holnap formája könyörtelenül meg volt határozva. És nem voltak
vágyak és nem voltak kétségek.
Az elnök gesztusok nélkül beszélt a tribünön:
Csalatkoztam bennetek. De nincsenek megbánni valóim, mert aki hisz az igazságban, az soha nem bánhatja, amit ezért
az igazságért elkövetett! Testvéreim, ma elvesztettük a harcot. De mondom, az örömösek korán örülnek, mert mi holnap
újra kezdjük ezt a harcot! Nekünk sorsunk van testvéreim s a kiválasztottak útján nincs megállás! Ha máma megölnek
bennünket az erőben, holnap föltámadunk az igazságban!
A szavak halottak fölött zokogtak.
Percek szomorúságot pernyéztek.
Az ablakokon vérzett a délután.
Valaki kiszárnyazta magát a végzet fölé:
Kiev! Moszkva! Pétervár!
Az elnök még zengett orgonásan:
Hittem, ha halnunk kell, a barikádokon halunk! De bevégeztetett. S holnap megkezdődik rajtunk az inkvizíció.
Este volt.
A város alatt parádésra zászlózták magukat a megszálló csapatok.
Mindenki a holnapra gondolt.
A tanácsházat mintha tetőig belemártották volna a szomorúság fertőjébe.
Barátok nem mertek egymásra nézni. Valaki láthatatlanul iratokat tépdesett a zsebében.
S néhány lehasznált, elpúposodott ember takargatás nélkül sírt, mint az özvegyen maradt szerelmesek.
A szakállas ember azt gondolta a magányos sarokban:
Holnap mindent elülről!
Otthon a kétségbeesett lány nem merte ráemelni a szemeit. Ekkor pedig már semmi különös nem látszott rajta.
Jó voltál hozzám! Testvér… Ilyen asszonyt keressenek magukhoz a bántott emberek.
A lány sírt.
Kint számolatlan fegyverek durrogtak.
Bús falak között ezüstösen csengetett az éjszaka.
A szakállas ember idegen barázdák alá maszkírozta magát a tükörben.
Ez a mi sorsunk. Gyógyítani akarunk és megveretünk!
Elmész?
A szemeid elől. Mert tőled nincsenek elmenő utaim. S mennél kevesebbet látnak belőlem a szemeid, én annál közelebb
leszek hozzád.
Elmész!
Elmegyek!
Reggel aranyhídjain feljött az új nap.
Az udvaron valaki eszelősen ordította a fájdalmát:
Az uramat! Az uramat!
Puskák kerepeltek.
A lány térdre csuklott a szakállas ember előtt:
Menj! Menj! Menj!
Mankósan és öregesen letolvajkodott a hátsó lépcsőkön.
Valaki üvöltve elrohant mellette s egyik lábáról nagy csöppekben hullott utána a vér.
A vörös zászlók, mint a falakból kinyitott pengék, rongyosan visszacsukódtak a kövekbe.
Sárgán reflektorozott a nap.
Utcák ájultan szétterültek.
Itt-ott menekülő emberek vágták át a perspektívát.
Páncélvonat.
Rendőrök sintérkedő hurkokkal.
És voltak fejetlen rohanók, akik belebuktak a hurkokba.
Fájdalmak iránytalanságot ordítottak.
Kezdődött a testvértelen játék.
Egy gerinctelen író Vatermörder-gallérban és fehér zászlóval új gyökeret fogott a centrumban.
III.
Idő fekete csillagokat ellett.
Sárga pocsolyák fölitták a nyarat.
Nincsenek perspektívák.
Ó ember! Ember!
Ki merné most elvinni magát a meggyalázott erdők felé?
Házak szemei gyáván bandzsítottak s az emberek szája, mint egy elkékült seb, szinte már vérszagosan kiáltotta:
Halál! Halál! Halál!
A menekülés érzése töltött el mindenkit, de a végső pillanatban senki sem tudott átlépni egy bizonyos körön.
Anyák mellében kiszáradt a jóság édes teje.
S a hegyek hiába nyújtották föl zöld fenyőlámpáikat.
Duzzadt bakacsinfelhők vándoroltak az égen s az utak használhatatlanul lecsurogtak a völgybe. Ez reális valóságnak
látszott. S a polgárok ősi törvényeiben se bujtathatta el magát többé senki.
Egyetlen jel égett mindenek fölött s mintegy a föld közepén kereszttel a homlokán.
S még voltak néhányan, akik így bizakodtak az elpiszkosodott boltok előtt:
Én hallottam, a kormány demokratikus szellemben akar dolgozni s akkor mindnyájunkra fölvirrad!
De az órák minden jó reményt könyörtelenül lelegeltek.
Éjszakák kriptát nyirkosodtak.
Nappalok ájultan szétvéreztek a dolgok értelme fölött.
Mintha állandó borzongás gyötörte volna a földet. Legbátrabb legények is elvesztették a merszük, apák egy éjszaka alatt
megőszültek s az anyák ráncos arca megkövesedett a fájdalomtól.
Naponta öles plakátokat mázoltak ki a városháza kapujára:
Minden rendben van! Mi Jézus testvérei vagyunk!
A rémhírterjesztők irgalmatlanul fölkoncoltatnak!
De esténként valahonnan a legmélyebb sötétből fölordított egy kinyomozhatatlan száj:
Holnap megérkeznek a fehérgárdisták és bosszút állnak rajtunk irgalmatlanul!
Lampionos termekben bádogfrázisokat röhögtek ki magukból a hatalom őrültjei:
Isten! Haza! Család!
A napok úgy haltak meg, mint megmérgezett kutyák a gőzölgő szemétdombokon.
S kint a város szélein ekkor már halálverítékben feküdtek a tagló alá készülő emberek.
A hold vörösréz-tükröt pergetett a világ fölött. Lámpák ijedten megvakultak.
Szerelmesek széthúzták a bujtogató ágyakat. És senki sem merte fölcsuklani magából az igazság hangját.
Egy öregasszony ült az ország közepében s az összetartás vérző köteleit csomózta a szemeiben.
Ember! Ember!
És még azt mondta minden tájak felé:
Még nem veszett el minden. Vörös zászlók alatt én láttam a menetelő kamaszokat.
Fiúkat és lányokat. Azok szeméből nem lehet kiverni az idő értelmét.
Berácsozott ablakok a fájdalom orgiáit lihegték.
Fölszabadult ösztönök átmarták magukat az éjszakákon.
Valaki néha fölmutatta az elárult keresztet, de az is csak pillanatokat élt. Összeroskadás.
Távolok egybekiáltották a teret.
Megkeményedett földek gyógyíthatatlanul kisebesedtek.
Egy begyöpösödött pártvezér egyensúlyt prédikált az egyesületekben.
De egyre többen laktak jól a hiábavalóság kásájától.
Aztán minden összezavarodott.
S ekkor hirtelen a mozgás központjába dolgozták magukat a darutollasok.
Az őrültség, a gúny és a bestialitás fáklyái világítottak. Csak a csönd hallgatott könyörtelenül.
Pedig tudta, hogy mindennek a gyökere ez a hallgatás.
Esték kimerülten rászakadtak s a reggelek fölordítottak belőle, mint a vajúdó állatok.
De mindezt nem vette tudomásul. Napok és hetek masíroztak át az űrön.
Mi lesz velünk?! Ó, mi lesz velünk?!
Kérdések hullazöld kígyókba meredtek. Emberek a fájdalom határtalanságát hordták magukban. S a csönd egyre
ólmosabbá nehezedett az időben.
Némelyek úgy látták, már évek óta ül a vörös kövön az erdő előtt. Harangok összekiáltották fölötte a tisztaság ünnepeit.
S a sikátorok keresztjéről felévéreztek a nyavalyába esett lányok:
Segíts rajtunk, elveszetteken! Segíts rajtunk!
Mások a hisztéria szakadatlan könnyein át látták, amint társtalanul végighordta magát a reménytelen országutakon.
Irgalom! Irgalom! Irgalom!
S az ország fölött kövér pászmákban egyre közeledett a szomorúság.
Mindenki sejtette, egyetlen szó kimondásán múlik az egész, de senkisem tudott ráhibázni a megváltó igére. A
horizonton sárga batyukkal cihelőztek az eljövendő napok.
A legkitapinthatóbb valóság is valami eltorzult maszk mögött bujkált.
Általános éhség és a vallási őrület kísértett.
A perifériákon egy színébeigazult vörös gyűlölettel injekciózta a szegények eszét.
Nyomorultak összebirkásodtak.
Hát mégis meg kell döglenünk?
Mi a mi megbocsáthatatlan bűnünk?
Meg köll döglenünk és kész…
Együgyű sóhajok liliomosodtak a pocsolyákból.
Lányok sarlóba vékonyodtak a szüzesség őrizetében.
Rémült gyerekszemek kútjában darabokra törött a hold.
Gondoljatok a megfeszítettre!
Ezt mindig a darutollasok kiáltották, akik tüzes fogókat hordtak a szemeikben s szörnyű körmeik alól ekkor már
kivirágzott az idegen vér. Harangok temetők fölött lóbálták ércszíveiket. Tükrök letörülhetetlenül magukra vették a
siránkozók arcát. Az indulni akarók elé árkokat gonoszkodott a föld.
S ez így volt már hetek óta.
Élve-holtan.
Ó, ki érhetne itt túl a bizonytalanságon?
Voltak, akik egy jósnőhöz processzióztak a folyó túlsó partjára.
De később belátták, ez is összeszövetkezett a végzettel.
Egy napon a trachomás-szemű harangozó azt mondta a korcsmában:
Éjjel megálmodtam az igazsághoz vezető utat. Megjelent nekem a megfeszített és tisztán hallottam, mikor azt mondta:
Fogjatok baltát és irtsátok ki magatok közül a Sátán fiait!
És ki ne tudta volna itt az álmok értelmét?…
Egy fogatlan némber szétsúgta a pálinkásüvegek között:
Én mondom, a zsidók okai mindennek!
Ezen az éjszakán fejszés árnyak lihegtek föl a kormosbélű utcákon.
Bagolyszemű lámpák öngyilkosok lettek a szégyentől.
Percek belefagytak az időbe mozdulhatatlanul.
Csak ők. Csak ők.
Még voltak, akik el akarták veszejteni a célirányos utakat.
De a harangozó harangozott.
S aztán, senkisem tudta miért, a Jézus-szakállú zsidót, a hordóhasú feleségét és a tizenhárom gyerekét vérbe teregették a
pálinkamocskos deszkákon.
Megváltottuk magunkat s most hasonlók vagyunk a ma született gyermekhez!
Némelyek poklos szemekkel már a hordók előtt feküdtek, de az erősebbek a két megkárosodott lábukon énekeltek.
S a fölhasadt reggelben valaki még zászlósan fölmutatta a Jézus-szakállú zsidót:
Ölni! Ölni! Ölni!
A harangozó a hollók és hiénák nyelvén harangozott.
S ekkor mindenki szeméből egyszerre kiesett a lámpa s akik emlékezni tudtak a tegnapjaikra, azok hebegőn
lemondottak az életükről.
Szívek sírtak.
Bajonettek énekeltek.
A legöregebb asszonyok se emlékeztek ilyen időkre.
Mindenki érezte: valami rendkívülinek kell történnie.
Az őrület pedig tovább gyújtogatott s a szegények csontjait borzalmasan kihegyezték a kenyértelen napok.
Minden bizalom gyökértelenül a felesküdött bírák felé alázatoskodott.
De a reteszesfejű emberkék halálos szentenciák elé skáláztak az öröksötét irodákban. Valaki vasmarokkal tartott egy
elszakíthatatlan istrángot. Sötétség barlangjai megfejthetetlen titkokat dugdostak.
S néha és egyre sűrűbben minden nyom nélkül eltűnt egy-egy nyugtalanabbvérű ember. Férfi és Asszony. A megáradt
folyó harmadnapra kihányta magából a kék hullákat.
Minden napnak megvoltak a maga frenetikus szenzációi. De később valami átkiálthatatlan, hamuszürke csönd
kásásodott az agyakra.
Mintha egy túlzsúfolt bura alatt történne minden. S az embereket mégis kilelte a hideg a magányosság érzésétől. Utcák
szétestek az ürességben. S a dombokról, mert semminek se volt Miértje, kótyagosan visszacsurogtak a napok.
Rongyos gúnyák alól igénytelenséget kérődzött a nyomorúság.
Iramok összecsuklottak a kezdésben.
Hangok elvesztették a színüket.
A lemondás egyetlen grimasza volt a minden.
S akik még sírni mertek, azok együgyűen összesírták a halottjaikat.
Az apa kiszúrt két szemével, mint egy temetési nap ült az asztalnál és mindenre csak azt mondta:
Sötét van… Sötét van… Sötét van…
Anyák szinte elhamusodtak a termékenység gondolatában.
Mindenki kést hordott a szívében.
Mert a darutollasok ekkor már a gyerekek puhácska húsába is belekóstoltak.
Kint, a jégvermek háta mögött három fölhasított hasú lánykát találtak meg a kutyákra vadászó napszámosok. S egy este
egész sereg anya vonult keresztül a csukottszemű városon, hogy valahonnan előkaparják az elveszett gyerekeiket.
Ekkor már várni lehetett, hogy igazán valami különös fog történni.
A várakozás nehéz perceit élte mindenki.
De semmi se változott.
A fájdalmukat üvöltő asszonyokat egyszerűen hurokra szedték a rendőrök s a megrémült utcákon bombákkal és fölszúrt
bajonettekkel átmasíroztak a darutollasok.
S mégis a fölszakadt konyhaajtók előtt másnap már tudták az asszonyok:
Az asztalos kisfiának valaki bicsakkal kettéhasította a nyelvét.
Egy kórósovány vénasszony az eszelősség határán malmozta:
Ó, ki ment meg minket! Úristen, én láttam! A zsidóasszony lánykájának összevarrták a testét. Én istenem, a katonák azt
A katonák!
A lányka! Jó isten, a patyolattestű lányka.
Valaki észrevétlenül kilőtte alóla a földet.
Valahol a fehér országutakon darutollas hadnagyok kísértek egy megvasalt néptanítót s mikor észrevették, hogy kék a
szeme, mint valami bélpoklost odaszögezték az első fához.
A látók már állandóan egy szörnyű tükör előtt álltak és minden pillanatban összeesett bennük a világ.
A nyersvér szagát tisztán ki lehetett érezni a levegőből.
S most már a kegyetlen hőség is fölütötte magát.
Nemsokára fekete kisznikocsik jelentek meg az utcákon.
A gazdagok egészen belefeledkezték magukat a fertőtlenítő kádakba.
Megkoszosodott gebék döglötten a konflisok elé térdeltek s a hirdetőoszlopokon egymást hágták a népjóléti miniszter
lilavörös plakátjai.
Csak a koporsócsináló asztalosok dolgoztak.
Órák hosszúsága az apátia sárga kencéjével mázolt át mindent.
Házak tövében félelem nélkül mászkáltak ide-oda az ösztövér patkányok.
Valakinek eszébe jutott, hogy küldöttség menjen a klérushoz.
Ó, égi szózat! Talán még segíthetsz rajtunk.
S ezután a nap minden órájában megszólaltak a harangok, búsan és elveszőn a hamuszürke levegőben.
Az emberek ilyenkor elvesztették a fejüket. Kívánták magukra isten gyógyító simogatását.
Leborultak az utcák fertőzött köveire s szinte állati torokkal sírtak.
Aztán megint csak a hullás.
Elhullás.
Zsidók és keresztények.
Szegények.
És szegények.
Mert valamennyiöket kegyetlenül összelátta a halál.
A nap, mint egy értelmetlen vérfolt állt az ég közepén.
Egyszerre sokaknak máglya gyulladt a fejében.
S az utakat megint összekeverte valami elátkozott szél.
Történések vörös-fekete orsókat peregtek s a titkok kapusan fölásítottak.
Emberek szemében többé nem fértek el a dolgok.
A kormány ekkor már elég erősnek érezte magát, hogy félredobhassa a fölmaszkírozott képét.
S voltak, akik csodálatosan ettől a gesztustól is a testvéri összevezetést várták.
A törvény! A törvény!
Mondták s a tavaszok szele futkosott a fejükben.
Ó, szerencsétlenek, kire is számíthattunk eddig, ha nem éppen az igazságos törvényre?!
A kormány a jog és az erkölcs álláspontján van s majd meglátjátok egyszerre szétzúzza körülöttünk ezt az iszonyatos
poklot.
Munkát ad és megvédi a gyermekeinket! Ez nekünk elég…
De senki sem öregedett bele ebbe a mániájába.
Falakról öles plakátok a statáriumot kiáltották. Rendőrök szabadon engedték magukban a sárga farkaskutyákat.
Örvények örvénylettek. Az utakon búcsúzkodó szavak meneteltek, mint a kenyértelen özvegyek.
És nem volt senki, aki föltrombitálta volna a kunyhókat.
Most minden gazember arany csillagok alatt indult el az életével.
Vasravert ácsok diadalkapukat nyomorodtak a hóhérok elé.
Szaros börtönfalak halottakat labdáztak az estékben.
Az asszonyok kígyója akkor eszelősen fölsorakozott a reménytelenség várai körül. Napok láthatatlan motollákkal
belelapátolták őket a hetekbe. Árva szemeikben keresztben feküdt a jóság s azt sem vették észre, hogy nehéz fejükből a
szomorúság csomósan kiszedte a hajat. Néha úgy látszott, már nincs is meg a reális formájuk. Rájuk szakadtak az esték
s ők panaszosan szétfolytak a térdeplő házak között.
Csak valakinek az elkarmosodott tíz ujja világított.
S néha egyszerre ezer torokból fölszakadt valami meghatározatlan üvöltés. Az első ilyen kiáltásnak még senki sem tudta
az értelmét, de később borzalmasan ez is megvilágosodott. Vérfoltos utcák összeborzadtak a rohanó emberek alatt s az
alvó gyerekek homlokán kijegecesedett a veríték.
Aztán szakadatlanul vonítottak a börtönök.
Egy öreg kulcsár, aki a kaszárnyák pincéihez volt beosztva, vérfolyókat mesélt a templom előtt. S még azt mondta:
Lassan mindenkit előkaparunk. El akarták csavarni a rendet, de mi most kicsavarjuk a nyakukat. Tegnap egy
dandárparancsnoknak vörös csillagot égettünk a homlokára.
Valaki szájából kiröpült a gyöngeség sóhaja, mint egy megrémült fehér galamb.
Lihegő emberek bolondul összegyűrűsödtek.
Le az árulókkal!
Kiáltások bicskáztak.
Halál az árulókra!
Emberek!
Halál! Halál! Halál!
A megtépázott Gyönge menekült az utcákban.
Rettentő volt a hőség.
Egy háromlábú rokkantnak most a zsidók negyede ágált föl a fejében.
A pájeszosokhoz!!!
Fölingerelt embersakálok meneteltek a kicsordult napban.
S ez alatt.
A város perifériáin 25 mosónő testét majálisosan fölvirágozta a rüh.
Egy idegen kutya boldogtalanságot szült a viciné ablakába.
Az erdőben néhány bujkáló katona közös akarattal lenyelte a vörös zászlót.
És a menetelők csak meneteltek.
Szaporodtak.
S a szemeikből tüzes karikák trappoltak előre a beszögezett ajtók felé.
De minden hiába volt.
Akiket kiválasztott az isten, azok könyörtelenül meghaltak.
Botok hasítottak, bicsakok összezúzták a csontot.
Egy selyemkaftános öreg, mintha csodát akarna tenni, prédikációba rémült az utca közepén:
Testvéreink!
Ezren egyszerre üvöltötték:
Zsidó! Zsidó! Zsidó!
De az öreg még mindig legmagasabb volt a nap alatt.
Testvéreink!
S valaki ekkor, vásári játékosan, messziről belehajította a kését.
Már csak a házak s a döglött címtáblák hallották:
Testvéreink!
Az öreg vállában citerázott a kés.
De ő csak állt és hangtalanul, mint egy sorvadó fa.
S aztán záporosan föltüskézték.
Düh és a rémület kakofóniája zengett.
Néha keresztülhasította magát egy kiáltás, vörösen röpült, de ott fönt megint elnyelte a káosz.
Ekkor már kirózsállott fejjel sárgultak a holtak.
Asszonyok fuldokoltak a könnyben.
Gyerekek egérlyukakon menekültek a sebeikkel.
Úristen!
Este volt már.
Valahol szomorú harangok lóbálkoztak meg a kékségben.
S néhányan csodálatos fülekkel itt is hallani kezdték, hogy a kaftános zsidó testében énekelnek a kések.
De ekkor már olajsűrű este volt.
Fájdalom. Csönd. Isten.
Végtelen síkon csillagok kertesedtek.
Vajjon ki találhatta ki a völgyeket és mi értelmük is van a dromedár hegyeknek?
Bolhás deszkaágyakon tiszta szájú inasgyerekek súlyoztak a gondolataikkal:
Akkor mégis csak jobb volt a mi életünk.
Végigmentünk a városon – zászlókkal és megjelöltük magunkat egy csillaggal, mint a testvérek.
Tiszták voltunk és mindenütt maguk közé engedtek az emberek. Majd meglátjátok még visszajönnek a vörösek. Akkor
kalácsot ettem a bandzsa testvérem lakodalmán. Hogy is lehetne így sokáig élni, ahogyan most élünk?
Egyszer minket is agyonvernek és kész!
Valahol a pelyhes dunyhák között fölszusszant a mester s itt kint értelmetlenül megvakult a lámpa.
Még azt mondta a legsoványabb gyerek:
Ismertem azt a lányt, akit tegnap húztak ki a folyóból. Azt mondják nem volt rajta semmi ruha…
Ruha…
A lányon nem volt ruha…
Leszakadtak a fekete drapériák s a horizontokon még magasabbra nőttek a hegyek.
Minden a megváltozhatatlanság törvényében forrott.
És az ostorok szakadatlanul ostoroztak.
A kormány új plakátokat adott ki a statáriumról.
Mindenki a szomszédja tetteiért is felelős! Mert csak egy célja van a kormánynak: Isten várának újra fölépítése! Akik
részt vettek a lázadásban, azok az ördöggel szövetkeztek és el nem kerülhetik a büntetésüket!
Másnap még parancsolóbb plakátordítás:
Mindenki szolgáltassa be a fegyvereit!!!
S ekkor új kört forogtak a tragédiák.
Napokig senki sem merte elhagyni a házát.
De a darutollas legények mégis mindenkire rávilágítottak.
Később valaki összeszámította, több mint ötvenen tűntek el ebben az időben nyomtalanul.
Otthon pedig sírtak és véreztek, akiket nem kívánt meg a halál.
S volt úgy hogy, akinél fegyvert találtak azt helyben agyonütötték s volt úgyis, akinél nem találtak fegyvert egyszerűen
azt is agyonütötték.
Egyre többen kezdték hinni, valami titkos jelet viselnek magukon és ez az oka mindennek.
Öregek bárgyún összetörték a tükröket s lassan, lassan már a testvérek se mertek egymásra nézni.
De mire való volt mindez?
A szinte húsosan szürke levegő, ami olyan különös sajátossága volt ennek a nyárnak, még sűrűbbé és nyomasztóbbá
testesedett. Elvesztek az egyenes utak. Ráült a parlagon heverő kertekre és beleette magát a bútorok rücskeibe.
Csak a tornyok szúrtak át mindenen.
Éjjel és nappal.
Csak a tornyok mutatóujjaztak a villámhárítós keresztekkel.
Kint, a mahomet gyárkémények pedig fölrakták az örök szájkosarakat.
Hengeres, mély jeleket árnyékoztak.
S alattuk hízott a megátkozott csönd.
A gyárosok cinikus fájdalommal azt mondták a disznóbőrfotölyökben:
Nem lesz itt soha semmi!
S hiénaszemeiket kiparittyázták a mezőkre.
Ők tudták, most minden a paraszton múlik.
És szimatoltak a ragadozók szimatával.
Mert nekik mindegy volt a mindegy. Kövér páncélszekrényeket hordtak a fejükben s pénzes kezeik soha nem akartak
megszökni tőlük a koldusok utcájába.
Ember és ember között összetörtek a segítség hidai.
A gyöngébbeket acélfogakkal marták a napok és naponta még ők is megmarták önmagukat.
Néha, néha akadt egy tehénszemű anya, aki megpróbálta elősírni a könyörületességet, de azokat teketória nélkül
agyonverték a rendőrök.
Túlzsúfolt börtönökben elárult testvérek zokogtak.
És nem volt senki, aki megváltsa őket.
Nem volt sehol egy igaz arcú csillag.
Éjjelenként pedig az alvók vízióiban megjelentek a bebörtönzött emberek.
Összecsordázottan és mégis mindenből kiszakadtan, mint az ég és föld között úszó madarak.
Véresen.
Rögeszmék tömkelegében.
Megcsonkítottan.
S ezek a látomások akkor az igazság boldogtalan edényei voltak. Teletömött életével az embereknek, akik kaputlan
cellákban, pincékben és kanálisokban egymaguk fájták a világot.
Világok fájták bennük aggastyánhalálukat és az idétlen megszületésüket.
És néha mégis meggyulladtak ezekben az emberekben a tüzek.
Egyszer minden elérkezik a változás órájába.
Valaki azt mondta a fogai között:
A leszámolás!
De körülötte mindenki érezte, hogy ennek a szónak elveszett a gyökere. Sokan már meg tudták tenni, hogy vállaikról
észrevétlenül széttolják a falakat s meginduljanak magukban Istennel, aki az Ember.
Aztán megint és megint rájuk pernyézett a sötét.
Megérezték, hogy egy szörnyű malomban őrlődnek.
Körök nem tudták kibontani magukat.
Valakit ledobtak a harmadik emeletről.
Kiáltottak!
De senki se kiáltott vissza.
Valahol egy gyerek rosszálmában kifordult a bölcsőből és agyonütötte magát.
Ha így tart még sokáig, akkor azok, akiket még agyon nem vertek, mind megdöglenek a forróságban. A földobott kő
bizonyosan megülne a levegőben. Egész nyáron egyetlen szélkamasz nem látogatta meg ezt a földet.
Az ország fölött mozdulatlanul állt a gutalila nap.
Az egyre sűrűsödő levegőben szinte látni lehetett a döglődés rovátkáit, itt-ott nevekkel s még egyéb jelekkel,
amelyekhez szörnyű meséket vizionáltak az asszonyok.
Mindenkinek tragédiák könyököltek ki a szeméből.
S a százszínű újságok titokzatos hirdetéseket közöltek az utolsó oldalukon:
„Asszonyok sírjatok velem az emberért, akit jó férjemben elvesztettem. 27 éves volt és 2 aranyos gyermeke maradt.
Milyen lesz a mi életünk, isten könyörüljön az árvákon.”
S az eldugott betűkből mindenki kihallotta a rémület sárga kiáltását. Sokan fekete okulárét raktak a szemükre, hogy ne
lássák a világot.
Mások megalkudtak az éhhalállal és gesztustalanul magukra zárták az ajtókat.
De mindez csak együgyű játéknak bizonyult.
A darutollasok ekkor már egyedül fogták a gyeplőket s nagy késekkel jártak az orruk után.
Csak a templomok szája csámcsogott a gyerekektől ellopott nevetéssel.
Tiszta napvilágban a tűzfalakon néha látni lehetett a pusztulás árnyait.
Százan és százan esküt tettek erre a képtelenségre s aki nem hitt benne, annak meg kellett halnia.
Az őrség egy éjszaka agyonvert lányok hullájába botlott a Szent Ferenc-téren.
Vérrel volt köréjük írva a kövezeten:
„Hitetlenek voltak a tűzfalak intésében.”
Máshol is találtak legyilkolt embereket, de ezek meztelenre voltak vetkőztetve s minden írás nélkül, kinyílt sebeik szinte
ordították a város szörnyű elfajulását.
Mellük bíbor keresztet vérzett.
Valahonnan egy összebátorodott csoport elindította az aktivitás első lendületét.
De az egész csak romantikus próbálkozás maradt.
A szegények és nyavalyások összezsúfolták magukat a hűvös templomokban.
Irgalom! Kegyelem!
Ha valahol van valaki, aki segíteni tud, annak most meg kell jelennie előttük.
Ezer torok ezer tornyot rimánkodott.
S a csöndben elveszett minden, mint egy fekete veremben.
Reménytelenség szédületei gyertyáztak.
Csak az öreg asszony ült a helyén, rendületlenül s az összetartás vérző köteleivel a szemeiben.
Anyám!
Ó, találkozott emberségünk.
Én megfogózkodtam a szemeid sugarában.
Nincs más út! Nincs más út!
Sokan rátapintottak már az ösvényre, amely a Te kunyhómeleg jóságodhoz vezet.
De még senki sem tudja egyszerűen és biztosan egymásután emelni a lábát.
Mi van a mi szívünk vánkosán, hogy nem tudunk lélegezni?
Nehéz börtönfalak ülnek a szemeinkben.
Ki lát meg minket??
Anyám!
Anyánk!
Anyák anyja!
A világ elasszonyosodottan fájja az időt.
Már csak a Te fogatlan szádból várjuk az enyhüléspatakok megindulását.
Apákat felibe törték s a fiuk fölé plafont építettek.
Nézz ránk!
Horgonyon vagyunk a napok pocsolyájában.
Fájdalom!
Fájdalom!
Fájdalom!
Toloncházak emeletein, vasszöges őrszobákon és a kaszárnyák pincéiben vagyunk.
S néha látjuk: milyen egyszerű minden.
S néha látjuk: rosszórásan lejártuk a sorsunk s itt mindenkinek meg kell döglenie.
Valahol paragrafusokat szerkesztenek, botokat áztatnak és példázatokat prédikálnak a bőrünkre.
Ide nem hallatszik be az órák ópiumízű kongása.
A gerendákról világosságot sír egy elátkozott lámpa.
Éjjel és nappal.
Éjjel és nappal.
Mert itt senkinek sem szabad kilopnia magát a gócpontból.
Valakiből most szíjat hasítottak az emeleteken s boldogtalan hátunkon egyszerre kiserken a vörös folt.
Kint betegmacska-asszonyok keresztre feszítik az eszük.
S máshol, egy kipécézett karmesternek drótcérnát húztak át a fülein.
Emberek!!!
És minden kezdődik elülről.
Valaki tenyerén mutatta meg éhes gyomrát.
Egy hete! Egy he-e-te…
Akibe reggel beleverték, hogy püspököket és apácákat sütött a kemencéjében, az most halt meg a pad alatt. Egy vörös
eszű pap az anyja szemölcseiről prédikált a moslékos ablakdeszkán.
S a rühesek ragályt vicsorogtak a faltövében.
Aztán mindenki a költő felé fordult, aki belekoszosodott a fekete ingébe s olyan volt, mint egy szomorú karikatúra.
És mégis mi fogjuk beteljesíteni az embert! Gyönge Szentjános bogarak vagyunk az előbbrejutás utain, de mindegy és
mégis bennünk van a világosság gyökere! Gondoljatok a gyerekeitekre és akkor belátjátok, csak idő kérdése a
győzelem!
Beszélt és a kezei fölemelkedtek, hogy átadják, amit mondott.
De ekkor már senki sem látta át a dolgok értelmét. Álltak-feküdtek 5 méteres börtönkockákban, egymásba túrt fejjel és
szétfolyt végtagokkal, mint valami korhadó lomtár.
A falakon át újra érezni lehetett a darutollasok vadállatszagát.
S a költő még azt mondta:
Milyen jó volna, ha egyszerre lekaszálnák valamennyiünket!
De ők jöttek a kiválasztott durungokkal.
De ők mindenkiből letörtek egy elbírható darabot.
De ők minden sebet megcsókoltattak a kivirágzott luetikusokkal.
Egy napszámos ekkor, akinek állandóan öt mezítelen gyerek sírt a nyelvéről, patkányosan menekülni akart a
megszaggatott karjával.
Utána! Utána!
Vigyorgó emberkutyák belekaptak.
Aztán senki se látta többé a kriptázó falak között.
És senki se kereste, mert mindenki tisztában volt a kocsijárások értelmével az estékben.
Néha hallani lehetett a kisznik puffanását s ilyenkor valaki mindig fölcsuklott:
Miért nem gyünnek el értünk a kintiek!
S a bűzlő szekerek ide-oda baktattak a sötétben.
Ösztövér sóhajok légvonatoztak utánuk.
De ezeket senki se látta.
Font a tornyokban zakatoltak az órák.
Elfeküdt utakon pálinkásan menetelt az őrség.
Néha megálltak.
S valamelyikök ekkor szuronyéllel jelet karcolt az egyik házra.
Így folyt össze az idő már hónapok óta.
S a megjelölt házakból valakinek megint nyoma veszett örökre.
Most már lemondhatunk a reményeinkről is.
Sötéttel és éles jégfogaival ma-holnap itt van a tél.
Jobb lenne bizony, ha valamennyien fölakasztanánk magunkat.
Az bűn! Az bűn!
S ekkor valami nehéz, fojtogató pára fakadt ki a földből.
Elgyávult emberek látomásokba kapaszkodtak. Tudatlanok kelyhesen megtárulkoztak s a gazemberek kivedlették
magukból a felelősség tudatát.
Vaksi tükrök előtt néhányan az apostolok tisztaságát torzonborzkodták magukra.
S aztán ők is evezni kezdtek a sárga-fekete vizeken.
Eldugott vityillókban a jóság és lemondás galambjait próbálták kicsalogatni a vérző szemekből.
Azt mondták:
Isten! Isten!
S a szétrázott bárányok bégettek az akol után.
Elöl a tükör előtt született apostolok.
Szélmalmoztak a gesztusokkal.
Szaporodtak.
Voltak, akik most a megistenülés patakocskáit érezték fölbuggyanni a horizonton.
Az elbárgyulás órái következtek.
Világtalan volt az idő. S boldogság aludt azokban, akik hátukra vehették a bűntudat métermázsáit.
Zsombékok zsombékosodtak.
Hajnalok megváltást violáztak.
Bakacsin estékben Máriás zászlók vándoroltak seregesen.
Megváltók szívéből kisírták a késeket.
„Jézus, ki elveszed a világ bűneit, könyörögj érettünk!”
Lesoványodott gyerekek megátkozott évszázadokat dideregtek a falak alatt.
Hímek és nőstények nem merték egymásra engedni a szemeiket.
Senki se mert semmit. S a szeretet iszapjában elvásultak a fogak. Pelyhedző kamaszok elvesztették az izmaik rángását.
Gyökértelen zsidók kereszténységet batyuztak. Vénasszonyok fejében kirügyezett a hisztéria. Mindenki megkezdte az
önmaga igénytelen lenyelését s a nagy csöndben alig lehetett meghallani az akasztófák kiáltását.
Ekkor pedig már egészen magához érkezett a kormány. Egy megveszett miniszter, aki az egész országban külön-külön
meg akarta ölni a saját tegnapjait, egyszerre megtalálta magát és szakadatlanul bőgni, kukorékolni és ugatni kezdte a
tekintélyét.
Bírák ládafenekére csukták a lelkiismeretüket.
Bivalyborjú ügyészek lámpák elé szekerezték a szerencsétleneket.
Dögölni! Dögölni! Dögölni!
S a hegyek kupolásan összevállaztak a dolgok fölött.
Minden a ringlispiles utakat forogta. Csak az egyenlőtlen mérlegek domináltak. Jajok megették a sóhajokat. Láncok
egészségesen megkölykeztek. Frázisok ezüst zászlókat lobogtak s a megszentelt nőegyletekben, nem tudni miért, sorban
kipárnázták magukat a tagok.
Ó, megválthatatlan megváltók!
Megreflektorozott cellákban már hetedik bőrüket korbácsolták le az emberekről.
Emlékek. Emlékek.
És a papok.
És az újságok.
És a hóhérok.
Egy lópofájú tanácsosnál 500 koronás jegyeket árusítottak az akasztásokhoz.
Apácák ecetes szivacsot csereberéltek.
S a túlfűtött vonatokon egyetlen pont felé röpültek a hóhérok.
Mindenki tudta, még két nap s az ájulás szemétdombján feküdt a város. Valahol mozdulni akart egy megbélyegzett
legény, de kiszámítottan megnyílt alatta a föld.
A fölpaprikázott nap ciánkális nyilakat dobált a tápászkodók agyába.
S ekkor már hiába is lett volna minden!
Megvasalt ajtók alatt kibújt a vér és tócsásan összeszaladt a köveken:
„Testvér! Gyerek! Feleség!”
Leázott maszkok alatt papok és rabbinusok imádságba gyalázták az istent.
Az istent és a reggelt.
S a szörnyű falak között szelíd állati fájdalommal énekeltek a kiválasztott emberek.
Forradalmak arany cédrusai virágoztak.
A nap olyan volt, mint egy testvéri szem.
S valahol a szalmátlan priccseken száz asszonyból kibújt a világot akaró élet.
Idők forgó tükrében összeszaladtak a pillanatok.
Mintha semminek sem lenne különösebb értelme.
De a kiválasztott emberek csak énekeltek.
S alattuk lassan térdre ereszkedtek a hidak.
De ők csak álltak, mint akik már mindenen túl vannak, szájukban az ünnepek kibontott szalagjaival.
Részeg darutollasok még ütötték a ráadásaikat.
Jóllakott némberek táncoltatták a szemeiket.
És ők átcsuklottak a küszöbökön.
Világtalanul.
Megkopasztottan.
Púposan.
Az elbámult napban – Úristen!
S a fölijedt kerítések beleestek a világtalanságukba.
S a megfésült föld nyöszörgött a százmázsás púpjaik alatt.
A csönd megfagyott az igazságtalanság lázában.
Valaki a gonoszság értelmét papolta.
S ekkor feneketlen verem volt a világ.
Az erő vonalai szelíden lebókoltak.
Minden összesegített.
S ők ekkor az ember ábrázatával beletették magukat a hurkokba.
Sóhajok megmérgezték a levegőt.
De a hóhérok dolgoztak a kajmókkal és a kötelekkel.
Még nyitva maradt a pillanatok kapuja.
S valamelyik fán most azt mondta az ember:
Engem megölhettek, de az eszme élni fog!
Egy másik, aki szürke sapkával lógott s vörös csillaggal a homlokán, konokul még el akarta dobni a karjait.
Bitangok!!!
Aztán a púpos a vérző fej glóriájával.
És glédásan mind az emberterhes fák:
Emberek! Kövek! Virágok!
Most mindenkinek valami rémületes motolla fordult be a szemeibe.
Határozottan félni lehetett a csodától.
De az egész csak egy pillanatig tartott.
Katonák bolondul fölnyerítettek a trombitáikon.
Valahol tömjénparázsra ültettek egy nyolcvan éves rabbinust.
S a körök megint forogtak s a szögletek megint összeköszörülték az élüket.
Az esti lapok megritkított betűkkel közölték a homlokukon:
„Nemzetünk kormányzója kezetfogott a derék ítéletvégrehajtókkal és a kincstár fölemeli a fizetésüket.”
De a nagy öröm azért mégsem akart mindenkiből kivirágozni.
Ettől a naptól bezabált a város. Jelentős volt a csönd s a végeken néhány fanatikus szomorúan összedugta a fejét.
Ki hitte volna?
Mondta valaki s a többiek is kinyitották a zsilipeket:
Megölnek bennünket, mert mi nem öltük meg őket.
Ezen az estén szédült fiatal utak indultak meg az öreg asszony felé.
És a sápadt inasok a pubertásos vackokról elé tették a fejüket:
Nem lehet! Így nem lehet kibírni!
Szeretet…
Vér fagyott a kenyerünkre és vért látunk az álmainkban.
Szeretni akarunk.
Az isten! Az ember!
Segíts rajtunk!
S az öreg asszony a tiszta ölében játszott a gyerekekkel:
Jól vigyázzatok és össze ne tévesszétek a mély utakat a mélység utaival. Ti az idő fiai vagytok, legyetek ébren!
A szeretet nem puha fészek, hanem paizs s aki eldobja ezt a paizsot: az megöli a szeretetet.
Csönd volt.
A csillagok ezüst kerteket nevettek.
Anyám!!!
Jégcsap-fütyülőkön sivított a tél.
A levegő acélosan megüvegesedett s a nyomor terebélyei virágoztak a dombokon.
Anyák kínoztatásának ideje volt ez.
Az utcákon mély farkasfogó vermeket állítottak föl a darutollasok. Férfiak heteken át nem mertek kimozdulni a
házakból s ha valaki erősen rájuk emelte a szemét, leesett a homlokuk, mintha súlyok szakadtak volna rá.
Mi lesz velünk?
Szavak kásásan és választalanul szétfolytak.
Mindenki azt hitte, füle nőtt a falaknak s ha valaki mégis beszélni akart, attól mániákusan elhúzódtak, mint a
kórságostól.
Csak az elbambult szemekben lehetett néha észrevenni valami fölfeslett magot, ami még fényt és vörös meleget
sugárzott.
Különben mindenki pocsolyásan kiismerhetetlen volt.
Bedűlt kapuk alól trombitaszájú kutyák vonították a nincsent.
S a végtelen utcákban reménytelenül vándoroltak az asszonyok.
A megvakult boltok előtt.
Az üresség káoszában.
Kenyeret! Kenyeret!
Árva fejükbe néha visszahulltak a tegnapok s ilyenkor még matériátlanabbul lötyögött bennük az élet.
A gyerekeinkért!
De szép, bajonettfogú legényeket rügyeztek ki magukból a kövek.
A kereszt rozsdás jelével a sisakjukon.
Fönt megtorlódott vizekben bujdokolt a nap.
Csönd!!!
A halódás lilászöld színei úsztak a fölszínen.
Elhagyott csecsszopósok kisírták a köldöküket.
S az anyák tovább vándoroltak a tehertelen batyukkal.
Némely kirakatokban még kukorékoltak a rózsaszínű malaccombok. De mindenki tudta, varázslatok őrködnek
körülöttük s aki szegény feléjük nyúl, az beleejti magát a darutollasok pincéjébe.
Mert ekkor már mindenütt voltak ilyen pincék.
Mindenütt szentté akarta magát könyörögni a nyomor.
S a tél orgiákat visított a jégcsap-fütyülőkön.
Nincs megállás!
Isten bárányait valaki minden reggel újra és újra megnyírta.
A kiszögletezett csontok üvöltöttek.
Élni! Élni!
S ezalatt néhány boldogtalan zsidót kiheréltek a pincékben.
A legvadabb darutollasok meg néhány veszettreivott csendőr, külön brigádokban elindultak a faluk felé.
Megszállott papok a mennybejutás létráit prédikálták:
Fogat fogért!
Titeket az igazságos isten büntet!
Megfagyott éjszakák belemosakodtak a kieresztett vérbe. A város fertőző nyavalyába esett és éhes embereket zabált.
Részeg templomhajókban pedig prédikáltak a papok.
A zöldajtók mögött pedig bankdemokráciát vásároltak maguknak a disznófejű zsidók.
S ekkor indultak el az ébentestű hírek a vágóhidas vonatokról és a meggyalázott erdőkről.
Egy elszabadult boszorkány így találta föl magát a Mária-nővérek közgyűlésén:
Tegnap tizenhárom gonosszal megint leszámoltak jóságos Szent Imre testvérei. Biztosan valami zászlótartók voltak a
Sátán uralma alatt, Úristen és eddig élni engedték őket közöttünk! De hallottam, valamelyik fivérünk egy laternán
dolgozik, amely világosság elé fogja hozni az emberek lelkét.
Akin majd egy kis vörös folt is látszik, annak el kell hagynia az élet kertjeit. Mária országa fehér liliomkert. Ó, hányszor
tizenhárom lehet még köztünk, akinek folt találtatik a lelkén!
Jézus vezérelje fivérünket!
Drága katonáink fölkaszálják körülöttünk a szeretet bársony testű utait.
A kéj és a hisztéria nyála csobogott a padok fölött.
Ó, tisztaszemű fivéreink!
Ó, jóságunk szomjúsága!
Ó, Mária országa, fehér liliomkert!
És lent, szerte a jégkamrás bérkaszárnyákban tarisznyamellű anyák millió élettel szenvedték az igazság szenvedéseit.
Mert az éjszakás utakon ekkor indultak el a csendőrök és a darutollasok.
A csillagok vakok voltak s a hold szűzlányosan bujkált a tornyok mögött.
Megvasalt cellákban ismeretlen ábrázattal vonaglottak a patkányokká vert emberek.
Professzorok, színészek, utcasöprők, családfönntartók, mézesszemű le
kegyetlenül összezagyválva s fejükben a reménytelenség kormával.
Ólomlábú órák elaludták a folytonosságot.
Valaki a folyosók közepén vezényelte:
A szemeink elé!
Ha valaki most elsínezhette volna a kerekeket?!
Falak tüskésen visszadobálták:
Ki a cel-lá-kat!!!
S a felhasadt ajtók kiköpték a megrágott figurákat.
Reménytelenség.
Reménytelenség.
Összebirkásodott emberek zokogtak.
Csak az életünket!
A darutollasok számokat és neveket öblögettek magukból.
Kint már lehervadtak a fiatal tölgyek.
Csillagok kék udvarokat bámultak.
Valahol egy ökörfejű professzornak eszébe jutott a ranglétra megrövidítése s belekente a noteszébe: Tanulmányt az
iskolák reformjáról!!!
Az elmerült udvarban huszonnégy ember térdelt a falak alatt fáklyákkal a kezükben.
Kegyelmezzetek a gyerekeinkért!
Egy reménytelenül szerelmes őrmester aratni kezdett a kardjával.
Haldoklók vörös ködöket véreztek.
Örömüvöltés!
Emeletes ablakokból részeg börtönőrök lampionozták ki a fejüket. Röhögtek. S iránytalan szemeikben benne kuporgott
a nyomor, a család és az isten.
Valahol pont tizenkettőn megállt az óra s egy fiatal asszony sírógörcsöt kapott valami érthetetlen fájdalomtól.
Sáros parasztszekerek már hullahegyeket fuvaroztak az erdő felé.
S fehér csillagkévékben errefelé meneteltek a reménytelenek.
Árva igazsággyerekek aludtak a horizonton.
Valaki még hitt a lehetségesben és bolondul nekirugaszkodott a térnek.
Rostává lőtték a darutollasok.
De ezt már csak a szétterpedt fák látták, amik mozdulatlanul álltak és olyanok voltak, mint a megnyúzott asszonyok.
S ők azután se mozdultak.
Pedig bőrtelen embereket nyúztak alattuk a darutollasok.
Pedig szelíd megkrisztusodott embereket aggattak rájuk a csendőrök.
Pedig meleg embervértől fuldokolt alattuk a föld.
Aztán énekelni kezdtek a kielégült mészárosok. Nézték az egyugyanazon csillagokat és semmit sem vettek észre a
körülöttük élő és változó világból.
Valaki a kéjgyilkosok mámorával bőgte:
Ó, hazám, hazám, tiszta vasárnapi udvar!
S a vérszegény inasok ekkor még mindig nem aludtak a priccseken.
A sötét szinte világosságot komorodott.
S egy süketre pofozott inas azt mondta:
Már elég volt a jóból. S ha el akarjuk bírni az életünket, akkor induljunk el a szívünk hangja után.
Egy angolkóros tizenötéves reménytelenül nyöszörögte:
Milyen jó lenne egyszer mezítelenül kiheverni a napra!
Emlékeztek az amerikai pusztákra a moziban?
Szaladni. Szaladni. Szaladni. Valaki egyszer azt tanította az egyletben: az embernek állandóan futni kell, ha be akarja
érni az életét. Mert az élet az örök mozgás.
Élet!
Az ablakon át beénekeltek a hajnali orgonák.
Élni! Élni!
De a város agóniásan vonaglott.
Az inasgyerekek álmait megint lefejezték az órák.
S az ökörfejű professzor odapeckeskedett az ébenfa íróasztalához. Megfeszítette a tanítók csigatapogatódzását és
keresztet ordított az egyetemekre.
Rend! Rend! Rend!
Visszhangzottak a partok.
Hetekig madárijesztősködött a pocsolyában.
És nem vette észre, hogy valahol fölszakadtak a gátak.
Némely tűzszemű lányok kibújtak a kotlós anyjuk alól.
Az inasok kenyértelen zsebeikkel elindultak a kék hegyek felé.
Avas börtönében versekbe futotta magát egy aktivista költő.
S hogy hiába voltak már az újságok vitriolköpései s a darutollasok ólmos husángjai.
Voltak, akik egy új nap ébredését látták a horizonton. És ezek házalni kezdtek az igazság színeivel.
A tavasz mindent eldönt!
Az utcákon erősödött a hullámzás. De a szemek még mindig vizslán előre jártak.
S ha valaki nagyon hangosan mondta ki a nevét, arról tudni való volt, hogy gazember.
S egy ilyen nagyhangút egyszer a nyílt utcán elvertek a testvérei.
De igaz, hogy néhány nap múlva ezek nyomtalanul eltűntek.
Valaki rákukkantott a kölyökkicsi változásokra.
S ekkor még magasabbra mészároskodták magukat a darutollasok.
Megbecstelenítések és herélések járták naponta.
Az ökörfejű professzor ideája szerint rostára tették az egyetemeket. Ettől sokan a világbotrány kirobbanását várták, de
ezek demokrata birkák voltak. Az ökörfejű professzor egy parázsmező fölött kirostáltatta maga körül a görbeorrúakat és
sokat azok közül is, akiknek nem volt görbe az orruk.
Bent pedig az óriás termekben és laboratóriumokban néhány kiverekedett szentimre horkolt a padok fölött.
Ekkor volt az is, hogy egy tanárt, mert nem akarta megmondani a dédanyja vallását, a harmadik emeletről leugrattak a
diákjai.
De a világbotrány még mindig aludt a világkapitalizmus üzletkönyveiben.
Egyedül csak a tűzszemű lányok, az inasok és az aktivista költők gondolták bele magukat a holnapokba.
Reménytelenül.
Mert a hamuszürke köd még mindig nem tudott szétoszlani a város fölött.
A lámpások alatt még mindig egymás hajában éltek a kereszt szerelmesei.
Egyetlen út volt.
Az öregasszony felé s az ott ült a sárga bérkaszárnyában a jóság aranytálaival a kezein.
Egy tizenötéves gyerek az ő barátságkertjében találkozott először az emberrel.
S ő azt mondta neki:
Menj és vidd el magad azok közé, akiknek világosságra szomjas a szemük!
A gyerekben tavaszi földek virágoztak.
S valahonnan a börtönös műhelyekből, a megátkozott könyvektől, aranyálmú mozikból, apák ütlegei alól és a
meghasonlás barlangjaiból társak indultak el vele a láthatatlan utakon.
Szavak világosságával.
Vonalak táncával.
Formák törvényeivel.
Ó, ember, de ki látta meg itt a legfiatalabb generáció elindulását!
Órák szétcserepeztek a napokban s az idő kimozdíthatatlan volt a káoszból.
Lassan, lassan a hivatalnokok függönyös odúira is rákerült a sor.
A szegénység gyémánttőrökkel vándorolt s hiába volt a családfönntartók megfeszülése a sötét irodákban.
Otthon irgalmatlanságba csurogtak a glóriák.
Sarlós gerincükben hangyásodtak a lerobotolt számok.
Szemeikből a betűk kiitták az olajat.
Keszeg asszonyok mellén vért tejeltek a vízfejű gyerekek.
De tovább! Tovább!
Mert a kormány acélpillérei voltak ezek a hivatalnokok.
És a fehér liliomkert bekötöttszemű igavonói is ők voltak.
Tovább! Tovább!
Bennük már nem nyithatta föl senki a világosság kamráit.
Júdások kiismerhetetlen szemei voltak a szemeikben.
Ők voltak azok, akik hidat hajlítottak magukból az éjszakáknak.
Ők voltak azok, akik kidobták magukból az emelkedést.
S ők semmit sem láttak az időből, ami már fölzászlózta magát a horizonton. Hogy fiatal kiáltásával fölszúrja a ködöket.
És széttépje a gyeplőket.
Kövér, sárga csöppekben már két hét óta muzsikált az eső.
Mintha fáradt, mélyhangú zenekarok zokogtak volna valahol.
S itt mindenbe beleette magát a fölhígult piszok. Újságok százszínű jóslatokat dadogtak.
A házak gyökerei áztak és remegtek a pocsolyákban.
Ha így tart, az idén nem lesz egy maroknyi gabonánk s az állatok nem kívánják meg a párjukat.
Egy gőzölgő reggelen beleébredtek a tavaszba.
Megdermedt emberek kinyitották a szemeiket s naivan azt mondták:
Jönnie kell az új forradalomnak s az meg fog váltani bennünket!
De ez csak a lelkek árva éneke volt.
Az ország egyre lejjebb csúszott az elítéltek lejtőjén.
Csarnokok üres szája előtt kenyértelenséget sírtak az asszonyok.
Elszáradt bajszú férfiak összeborultak az asztalok fölött:
Sebesek vagyunk, mint a nyavalyába esett állatok és senki se látja közülünk az útmutató csillagot.
Valahol közelednek felénk a testvérek s az újságok néha belesápadnak a hazugságaikba. Márciusok vérző emberzászlóit
várták a horizonton.
Bízzatok magatokban!
Egyszer mégiscsak fölgyullad a csillag.
Közeledik.
Határok meghalnak a határtalanság éhségében.
Még senki sem ismeri színről-színre. De a szívekbe beleesett valami kiolthatatlan tűz.
S a nevetés piros jelei ráhurcolkodtak a gyerekek ábrázatára.
Az ébredés első sóhajai vándorolnak elé:
Ó! Ó!
S ő még bent ül valamelyik börtöncellában a rémület ezüst glóriájával a homloka körül.
Vagy kint lohol idegen országok barátságtalanságában. Talán fölgyümölcsözött akasztófák árnyékában tanítgatja a
tizennyolc évét. De bizonyosan el fog jönni.
Mert ez a törvény.
Ó, ki állíthatná meg magában a mozgást, mikor minden a mozgás?
Az inasok ekkor már egészen összetestvérkedtek az öregasszonnyal.
Bennük skrupulusok nélkül fölrugdalózott a tavasz.
Menni! Menni! Menni!
S a bizonytalanság halálszagú utain elindultak az öregasszony mély szemeivel.
Sötétség ürességet kongott.
Távolok összekiáltottak.
Vasárnapok aranykarikákat dobáltak az űrben.
Megvakult műhelyeiket oldalba rúgták az inasok, önfertőző diákok kiugrottak a könyveikből s túl a megmérgezett
folyón, a mezősre kövéredett hegyeken vonatozni kezdtek az elkötött kiáltások.
Aki látni tudott, ezen a napon megláthatta isten nevetés-meleg legényeit.
Tér és idő láncra kötötte magát a hegyek alatt.
Egy megszállott kamasz földadogta a lelkét:
Vörös! Vörös! Vörös!
Némelyekből még alázatosan kinézett az apjuk:
Minden hiába. Csak Jézus alakjában van meg a példa.
Különben hiábavaló az életünk!
Valaki mindent kidobott magából és azt mondta:
Játszani!!!
Ártatlanság bársony hullámai nevettek.
S lent, az ájuló városban, mintha éneklő madarakat láttak volna átröpülni a nap alatt.
Az egésznek még semmi különösebb értelme nem volt.
Valami csodálatos játéka a tavasznak. De némelyek bizakodóan megsimogatták egymást a tekintetükkel.
A gyerekek pedig megtalálták az egészséges izmaikat.
Nevettek.
És átszaladgáltak a bizonytalanság kapuin.
Egyikük azt mondta:
Minket már nem lehet agyonütni!
Testvérjó muzsika bugyborékolt körülötte.
Minket már nem lehet agyonütni!
De erre a napra is rászakadtak a drapériák.
Fölkondult tornyok összeúsztatták a borzalmakat.
A darutollasok észrevették, hogy néha mozogni mer alattuk a föld s úgy gondolták, végre mindenütt el kell oltaniuk a
lámpákat. Ismerték magukat s utak elkallódását remegték az idegeikben.
Ki kell gyomlálni az iskolákat!
Az irodákat!
Színpadok üvöltsék szentté az új kurzust!
A megveszett miniszter akasztófákat szónokolt föl a tribünök körül.
Mert csak az ő bűnhődésük nyitja föl a megtisztulás kapuit!
S az elringyósodott írók istentelen frázisaikkal ekkor nekivágtak a térnek.
Egy félbolond novellista elérkezettnek látta az időt, hogy nyolcszobás lakást szerezzen a folyóparton s ezért új
jelszavakat verítékezett össze a gyilkosoknak:
Fajiság! Keresztényi ideológia! Szíria!
S valahol felfedezett egy zsidót, akinek a templommal szemben volt a cukrászdája s akkor farkastorokkal összeordította
a parasztokat:
Humánum! Humánum!
Senki sem értette, de bizonyos, hogy ezen az éjszakán minden zsidót megbicskáztak a parasztok.
S ez az író odabolondulta magát az ökörfejű professzor mellé az egyetemekre:
Humánum! Humánum!
S aztán itt is csurgott a vér.
S ez az író szónokolt a pocsék szobrok alatt.
Kiteregette magát a gyalázatos újságokban.
Hátára szedte az irodalom kimustrált hisztérikáit s birokra ment a kultuszminisztérium legnagyobb emberbarmával.
De ekkor már nyolcszobás lakásban rókázhatta szét magát a folyóparton. S néha és mindenkitől messze megnézhette a
fehér könyvespolcok mögé állított tegnapjait.
A vidéki kocsmagőzt, bürógyilkolást, vörösrekent tirádáit s a Máriák meggyalázását a piacterek primitív kőszobrain.
A delírium lilatüzei villáztak ki a szemein:
Humánum! Humánum!
És mindenütt csordásan deleltek az írók.
S a kormány egyetlen rendelettel bezáratta a munkások egyesületeit.
Utcákon széterősödtek a fehér Máriazászlók.
S a darutollasokkal versenyt mészároskodott az éhség.
Ekkor már teljesen a parasztok zsidóspekulációja irányította az emberek sorsát.
Nem volt semmi érték.
Csak a föld.
S a megérinthetetlen zsidók nagy pénzszivattyúkat állítottak föl a bankokban.
S a kékvérű grófok lepiszkoscsizmásodtak a parasztokhoz.
S a parasztok belehülyültek az ordításokba.
S az ordításokon hajókáztak a darutollasok.
Mert most csak ők voltak mindenek fölött.
S ha néha kifogytak a médiumokból, valaki fölhasította a kabátját s ezért rohamsisakosan összerazziázták a várost.
Jámbor családapákat rémregényes merénylőkké ütöttek s aztán elégedetten fölaggatták őket.
S ugyanekkor a kormányzó milliós csekkeken nyilatkozatokat énekelt a világnak:
Országunk helyzete napról-napra jobban konszolidálódik!
De nemsokára a veszett miniszter is megkívánta a merényletes legendát.
S néhány hurokba akadt munkást megint fölakasztottak.
A kormányzó szakadatlanul énekelt.
Az operában pedig megzáptojásozták az egyetlen európai baritonistát.
összekönyörögte az otrombaságot és a szemetet.
Színészek pocsolyákig-lezüllöttségüket maszkírozták a lámpák elé.
Egy égetnivaló páter szombatdélutáni prédikációkat tartott a bazilikában. Kizárólag férfiaknak. A patronázsokban
skapulárés lánykákat tiszti kardbojt mellé árult az anyjuk.
Haláltánc.
Lent és fönt.
Haláltánc.
S ezalatt mindenütt szünetelt a munka.
Gyárak hideg kémények alatt aludtak, üzletekben ásítottak a polcok és kövér, fekete tábláikkal döglötten hevertek a
földek.
Az okosabbak titkos számadásokat készítettek az éhínség pontos megérkezéséről. Tudták, az ország határain már
csírázik valami szörnyű nyavalya s egyszerre összedűl minden. De senki sem merte ezt hangosan kimondani.
Mintha valamennyien vastag fényellenzőket raktak volna a szemeikre.
Ó Isten, hányan szerették volna szerencsétlen emberfejüket egyszerűen átcserélni a lovak és a tehenek boldogabb
fejével.
Ez már az agónia második periódusa volt.
S néha úgy hatott, már csak a börtönök varas Lázárjai élnek.
Az aktivista költő, akire bankrablásokat kardlapoztak rá a rendőrök, már egészen a Dadaizmus határáig teljesítette föl
magát a verseiben.
Prédikációkat nevetett össze a sebeiből.
S még nyomorultabb társakból tavaszok indultak el az igazság elé.
Megzsúfolt hinták ringatóztak mindenütt.
Kovácsok az ébredés fiatal tüzeivel verekedtek.
Analfabéta parasztok, akiknek csak az volt a bűnük, hogy nem verték agyon azokat, akik most őket ütik agyon,
eszelősen fölmajálisozták az álmaikat.
Egyik reggel a félszemű juhász elmesélte az éjszakáját:
Júliusi földeket láttam. Testvéreim, arany gabonát meg zöld szőllőgerezdeket láttam. Én nem tudom fölérteni, hogy mért
tartanak itt engem! Az ember elrohad itt és ki tudja mi van a birkáimmal. A csiga
de olyan szomorú volt az istenadta. Mondtam neki – ne te ne, ne búsulj testvér, hiszen még nem döglesztettek meg
bennünket. De csak sírt, meg a sebes kezemet nyalogatta a jószág… Hát kimegyünk-e mi mégegyszer innen?
Egy kicsavartkezű tanító azt mondta:
Egyszer majd elég erősek leszünk és akkor sorban kinyitjuk az ajtókat.
Még nem veszett el minden. Valamennyiünket nem lehet csak úgy kirúgni az életből és ki fogja akkor megetetni a
kazánokat?! Én gyerekkorom óta gépeknél voltam, azokat nem lehet éhen járatni.
Az idő a mi pártunkon van és ez a minden.
És a fiaink is! A gyerekeink!
S ezek az álmok egyedül olajozták az életet.
Pesszimisták hitetlenségébe beleesett a féreg.
A káosz testvértelen történelmet virított és egyre nagyobb tócsákban loccsant szét az unalom. Tolvajkezű mágnások
észrevették az agyvelejüket s néha hallani lehetett a szónoklatokat, amik a visszafelé hidakhoz hasonlítottak.
Idegen országokban egy grófba konzervált iktioszaurusz szelíd kacskaringókat szónokolt hetekig:
Nézzétek, a régi mentalitás helyébe mi új mentalitást löktünk s megújhodott hazánk most, mint egy civilizatorikus
objektum stabilizálódik a barbár nemzetek gyűrűjében!
Ezt senki sem értette. De a megveszett miniszternek megint kivicsorodott a foga.
S a parasztok jogot éreztek magukban az újabb zsidóvadászatokhoz.
A rendőrök még bátrabban a rabok csontjaihoz köszörülték a kardjukat.
A darutollasok acéldrót pányvákkal sintérkedtek a letérdelt bérkaszárnyák körül.
S ekkor már hiába jelent volna meg Jézus csodálatos szája.
Az elmúlás hűvös szele kísértett.
A legbiztosabbak talpa alatt hullámba borzadt a föld.
S a hamuszürke égen átlódult egy vörös szemű csillag.
A forradalom évfordulóján valami mély és zavaros félelem szállta meg a hatalmasokat.
Egy pillanatra kilátszottak a roppant épület kártyafalai.
Kaszárnyákban lefegyverezték a közlegényeket.
A munkásság lapjának nem volt szabad megjelennie ezen a napon.
Az előző éjjel, egész nap s még a rákövetkező éjszaka is gránátos tiszticsoportok cirkáltak mindenütt.
A házakban fehér bizalmiférfiak vágóhídi listákra kötötték az embereket.
A köröndökön jóllakott gépkutyák napkúráztak.
A kormányzónak láthatatlan röpülőgép ült az ablakában.
Az országház kupolájára fölszerelték a riadókürtöt.
Harmadnapra azonban bebizonyosodott, hogy csak a túlzók rémlátása miatt történt az egész fölfordulás.
Mert egyelőre még senki sem merte kilökni a gesztust, amit a megváltáshoz nevelgettek a tagjai.
De az asszonyok szörnyű történeteket hordtak össze erről a napról:
A gyűjtőfogházban celláról-cellára megbotozták a foglyokat.
Egy vöröshitű koldusasszony az utcák borzalmait szedte ki magából:
Láttam, mikor egy batyuzó öreg alól kilőtték mind a két lábát.
Egy halálra ijesztett lány, akinek vörös szalmakalap volt a fején, menekülés közben a villamos alá vetette magát.
Egy szakállas diáknak meggyújtották a szakállát.
Valakit keresztül szúrtak az aranyhasú mellénye miatt.
S ugyanekkor az újságok elrekedt trombitákon ordították világgá:
„Déli tizenkét órakor egy ismeretlen zsidó, nyilván a keresztény kurzust meggyalázni akaró szándékkal leugrott a
bazilika tornyából.”
De ezzel a históriával mindenki tisztában volt.
Ez az eset sok keresztényben fejtetőre állította a kurzus tiszteletét.
Egy vizesszemű kishivatalnok leoldozta nyakáról a keresztet s otthon azt mondta a fiának:
Nem mondom, hogy egy nézeten vagyok veled, mert az éretlenség, amit te papolsz s most könnyen akasztófára
húzhatnak érte – de ezeknek én nem vagyok a keresztény testvérük.
S észrevétlenül az öregek még sok házban összetalálkoztak a fiatalokkal s akinek szíve volt, az sokáig nem mert a
szomszédjára nézni, mert úgy érezte, a szégyen megégette az arcát.
Csak az inasok és diákok ártatlan szemeiben égtek egyre magasabbra a lángok.
Az öregasszony csillagos udvarokat nevetett maga köré.
Egy fanatikus kamasz magából csapolta ki az utakat és önkénytelenül túlszónokolt a krisztiánus tegnapjain.
Vasárnaponként összesereglett gyerekek játékba egészségesedtek a hegyeken.
Éltek az ellopott időben.
S akinek szólni tudott a nyelve, az szónokolt:
A mi felszabadult játékainkban benne van a felszabadító tett gyökere. A mi fölgerjedt álmainkban benne van a világ
szeretete. A mi rügyező örömünk a határtalanság öröme a partok fölött. Mert mi most az embert visszaadjuk magunkból
az életnek.
Fekete szekerein aztán jött az este s a gyerekek hazavitték magukat a penészhideg műhelyekbe s a kerek asztalokhoz a
családba.
A lámpák szenvedtek, mint az éheztetett rabok.
Ekkor már mindenkitől hiányzott valaki távoli rokon s az elfáradt szívek pihegtek a céltalanságban.
Kijózanodott faluk alkudozást küldözgettek a zsidaik után.
De az elrugaszkodás irama sehogysem tudott horogra akadni.
Mintegy vérző orsón tántorgott a kurzus.
De a darutollasok minden gyanús foltba belevágták a csákányaikat.
S néha maguk közé is, mert csodálatosképpen egyre többet hagyott el közülük a mániája.
Voltak, akik az italos asztalok fölött hirtelen sírva fakadtak. Legjobb szerettek volna nyomtalanul elsülyedni. De ők
állandóan a fölsrófolt reflektorok alatt éltek.
S ezeknek a szerencsétleneknek előre meg volt írva a sorsuk.
S ekkor már naponta látni lehetett, amint a levedlett katonák átlopják magukat a határokon.
A külföldi sajtó tele volt a fehér őrület történeteivel.
A kormányzó pedig minden éjszaka az isten kegyelméből való királyságról álmodozott.
Írók megírták az alázatosságukat.
Lelketlen ügynökök széttalpaltak a faluk felé és örök hűségesküt handléztak össze a parasztoktól.
De a vörösszemű csillag egyre gyakrabban jelent meg a hamuszürke égen.
Ekkor történt, hogy a munkások lapja, amely állandóan rózsaszínűbb frázisokat gagyogott, oktalan szellemességből
tárcát közölt a kormányzó tyúkszeméről.
A hóhérok egyszerre mindenütt fölordítottak:
Destrukció!
A bolond novellista szeretetet rángott a Három Veréb kocsmában:
Humánum! Humánum!
S a darutollasok másnap összerombolták a munkáslap szerkesztőségét.
Asszonyok csupakönny leveleiből máglyát raktak az utcákon. S megint magasabbra szökött az eltűntek és a
megcsonkítottak száma.
A szerkesztőség körül valami démonikus erő volt a levegőben, mert aki arra tévedt, az hetekre láthatatlanná vált s hullás
szörnyű maszkban csak később találták meg valami pincében, padláson vagy a megtúrt szemétdombok fenekén.
A folyó alatt döglött emberhajók úsztak seregesen!
S a hancúrozó gyerekek itt botlottak bele egyszer a munkáslap szerkesztőjének a hullájába.
Az általános szenvedés panaszai vonítottak.
Mindenütt föllángoltak a szívek.
S a hívők elsorvadt mellét megmarták a keresztek.
A gyárnegyedek, ahol a munkások és szegények laktak, testvéresen összehajoltak a fájdalmukban.
Valami igazságottevő ököl után sóhajtottak.
Az inasok és a diákok azt mondták:
Paripákat lelkesedtünk magunk alá s most megkezdjük a versenyt az élet felé!
Az öregasszony kezeiből boldogító kiáltványok röpültek szét, mint a Noé galambjai. Az egész ország fölnyüzsgött.
Szívenvert emberek fejetlenül szaladgáltak, kiáltani akartak, de a csönd mély volt és áttörhetetlen.
Segítsetek rajtunk!
Nem bírjuk tovább!
Irgalom!
Már az istent is megöltétek fölöttünk!
Megterhesedett asszonyok reménytelenül sírtak.
Mit akartok még? Mit akartok még?
Lerongyolt férfiak összeosontak a falak alatt.
Valaki idétlenül keresztülordította a csöndet.
Fölgyújtani!!!
Néhányan kimerészkedtek a megszállott utcákra, hogy tegyenek valamit magukért, a gyerekeikért és a megtizedelt
testvérekért. De sorban lepuskázták őket.
Sárga bérkaszárnyákban a lázadás bíbortüzeit élesztgették.
Egy kehes asztalos megpróbálta kibontani az új zászlót.
De mindent lepuskáztak.
A temetés napján öles plakátokat kentek föl a házak falára:
Aki mukkanni mer, azzal a helyszínen végezni fogunk.
S egy nyugodalmas kéz megint letakarta az indulatokat.
De ez csak a látszat volt.
Mert látatlanul minden összegyülekezett a nyomorultak bőre alatt. Családok, akiket a gyávaság és a bosszú
szétkergetett, most újra meglátták egymásban az embert. Házak menedékesen nyitották a szájukat s valami új,
megállíthatatlan vérkeringés indult meg a városban.
A darutollasok bombákkal és gépfegyverekkel posztoltak a sarkokon.
S a szegények utcáiban, mint egy gyökeresedő hatalom ült a csönd.
Hej! Ez már a termékeny márciusi csönd volt. A teljesedés melegágya.
Az új isten nőtt és nyújtózott belőle az agonizáló világ fölé.
Fölzsandározott utakon megindultak a koszorús szekerek.
Elöl a bekoporsózott emberrel.
S azután könnytelenül, mint akik a gyógyulás utain indultak el, a keresztények, a zsidók, a munkások és szegények
födetlen fővel a meleg és szétöntött nap alatt.
Háromszázezer testvér.
A szuronyok között, mint egy föltüskézett mederben.
Hangtalanul.
Zászlótlanul.
Fájdalmatlanul.
És ilyenek voltak a zsidók és ilyenek voltak a keresztények.
Mélyhangú orgonák valahol összeorgonálták fölöttük a magasztosságot.
Háromszázezer testvér.
Öregek az élet összecsókoló melegével.
Anyák a jövendő termés reményeivel.
Gyerekek az öröm teljességével.
Zarándokoltak a bekoporsózott ember után.
A föltüskézett utakon.
S fölöttük meghabzott paripákon úsztak a rendőrök és a keresztes fejű katonatisztek.
De úgy látszott, mindez már csak a játék vége.
A lovak néha fáradtan elmerültek s ilyenkor ők gyökértelenül lengtek a fekete hullámok fölött.
Erősek tengerkedtek az erejükkel.
Bizonyos volt, hogy valahol most összemosakodtak az utak.
Az orgonák egyre érthetőbben orgonáltak s a fölszakadt hangok néha megálltak a kék hegyek fölött, mint valami
csodálatos táblák:
A vakok ma elérkeznek a világosság forrásaihoz.
S a kék hegyekre processziósan fölsereglettek a gyerekek.
Valaki azt mondta:
Megtaláltuk magunkat az öregasszonynál s holnap összetalálkozunk minden szétkergetett testvérünkkel az igazságban!
Aztán határtalanul fölnevettek, mint akik egészségesen hazaérkeztek.
Beleugrottak az orgonákba és mindenkinek érthetően énekelni kezdtek a tápászkodó város fölött:
Mi az erő fiai vagyunk.
Elválaszthatatlanul egyek vagyunk az űrben,
mint a vándorló meteorok és a kicsépelt búzaszemek.
Ó testvér! Testvér!
Mi értjük egymást rettenetesen.
Valahonnan rokoni kiáltások szaladtak föl, mint a spirális fúrók.
A hamuszürke köd sebesen fölszakadt.
Tiszta szemeinkből kiestek a partok.
Hitek máglyáznak.
Máglyák énekelnek.
Cél! Cél!
A város fölött vörös csillagokat esőztek az orgonák.
Ekkor már senki sem hitt a kurzus szentségében.
Valahonnan elindult az igazságos ember.
S a szegények karjaiban újra fölébredt a könyörtelen erő.
Ó megtalált fiatal testvéreim!
Világanyám
1921
Miattad és értünk
Anyák áldottságukat sírják az éjszakában.
Gyerekek kék borzalmakat dideregnek.
Ó testvér, akit elvesztettünk szemeink látószögéből.
Megvakult asztalaik körül most bélyegesen ülnek az élők.
Fájdalmak szétliliomosodnak.
Ó kalács szagú testvér, téged szörnyű husángokkal kicsaptak a karámból,
kötelet dobtak a nyakadba, mint egy szép, búskomor állatnak
s akkor úgy látszott, te ég és föld között meghaltál,
az igazság töviseivel a fogaid között.
Kibérelt tornyok pusztulást kongattak.
Gazemberek, akiket fölgyújtott a fehér őrület,
vérző testeddel le akarták törülni a vörös napot.
Megszállt némberek évszázadok visszafordulását várták a horizonton.
De mi látjuk, a civilizált világ egén tengerkedik a
szétmázolt vér.
Mi értjük a halottak izeneteit a csillagtalan temetőkből.
Napok anya jó országutakat futnak.
Örvények határtalanságot örvénylenek.
Keresztények és zsidók, európaiak, amerikaiak, ázsiaiak, afrikaiak és ausztráliaiak,
mind ki akarnak lépni a kenyértelenség barlangjaiból.
Fel! a paragrafusok őrült lovagjai ellen.
Fel! Fel! a tudomány és esztétika veszett eunuchjai ellen.
Fel! Fel! Fel!
Nincs isten, aki szét tudná zúzni a szegények vasfogait.
Ó testvér, te most könyörtelen máglyát égsz a népek tevő akaratában.
Széttépett láncokat csikorog az idő.
Embertelenség terein menetel az ember.
Ég és föld között vörös kiáltások lobognak.
Boldog köszöntés
A forradalmi ifjú munkások 1919. június 21-én tartott kongresszusának hatása alatt írtam azzal a harsanó örömmel, amit
az ellenségek megrugdalása után az ő fanatikus hitük zuhogtatott belém.
Köszöntünk benneteket, mint ahogy igaz testvérek köszöntik egymást
fehér reggeli asztalnál vagy szolgáló munka után a leborult estékben
kenyértelenül és boldogtalanul,
ellentétben mindazokkal, akik úgy gondolják fölöttetek valami jó angyal őrködik,
akik úgy gondolják, arany delek ragyognak fölöttetek
s tiétek a kertek öröme, az idő folytonossága s az állatok csodálkozó nézése.
Mi ismerünk benneteket s arcunkon a ti sápadt arcotokkal énekelünk
a penészes iskolák, megőrült gyárak és döglődő műhelyek felé
Ó növendék emberek megfertőzetlen hittel és a pubertás kék sarlóival a szemetek alatt!
Ki ismerne titeket, az idő megjelölt küldötteit, ha mi nem ismernénk,
ki szólhatna hozzátok közelebbről, mint éppen mi,
akik se innen se túl nem vagyunk a partokon.
Élet közepén, mint roppant vizek áradásában csak állunk
s homlokunkon a nagy vörös csillaggal énekeljük magunkat, akik ti vagytok.
Fiatal legények júniusán
ó felmáglyázott nap!
Megfeszített dobok, aranyhangú kürtök és ti felcsiklandozott hegedűk
bíbor örömtüzeket játsszatok ma a vérszegény kották fölött.
Harangok fehér liliomokat imádkozzatok.
Napok napozzatok. Csillagok csillogjatok.
Csodálatosan zengjetek föl számkivetett költők.
Ó, mert ki szólhatna hozzátok közelebbről, ha nem épen mi, az új költők?
Vérző hajnalok sarjadnak s mi világ elé panaszoljuk a ti száz húrú panaszaitokat,
a förtelmes esztendőket, melyek zöld csobogással körül folynak benneteket,
a felszakadt reggeleket és a döntögető estéket.
Mi tudjuk, mikor a kék odvasságban számlálatlanul összekongatnak az órák
a ti megcsikart füleitekben felzokog az ólomnyelvű csönd
s a falakba nőtt asszonyok vörös koszorúkat dobálnak a szemeitekbe
tragédiák úsznak fölöttetek s ti csak
a gyönge ágyéktokon kiserkent pelyheket érzitek,
ti csak a dolgok láthatatlan vonaglását fájjátok utána az univerzumban.
Értelmetlen és fájdalmas tüzek égnek a ti megalvadt éjszakátokban.
Reggel pedig kutyakölykösen rávicsorogtok a rendbe pocakosodott apátokra.
Idegesek vagytok, mint a pompás felzaklatott zongorák és trópikus
forróság liheg belőletek a gödölye szagú lányok után
nappal és éjjel, nappal és éjjel
lompos fekete szomorúságok áradnak felétek, mint a megszakadt kanálisok.
És mégis
erdők, tengerek és hegyek élnek bennetek tavaszi egészséggel,
tíz ujjatok közül naphosszat csurog a munka megváltó aranya
és fölnevetnek az ájult körutak, mikor ti vörös zászlók alatt átvonultok
a baldahinos alkonyatban,
vonaglanak az idők s ti csodálatos fenyőkké testesedtek a csuparongy
sapkák koszorúja alatt
a szemetek elárulja és a szögletes mozdulataitok is elárulják, valami
szent harcra készülődtök,
gyűléseket és kongresszusokat szerveztek az Emberi szolidaritás nevében,
szónokaitokból extatikus patakokban hullámzik ki az igazság lelke,
ti áhítattal tárulkoztok s meggyulladt fejetek bevirágozza a tragédiás padokat.
Szónokaitok szónokolnak s a ti megindított sorsotok szétzilálja a szomorúság falait.
A nap kék. Vérző fiatal üstökösök zavarognak a horizonton.
Ó, Ember! Ember! Ember!
Itt vannak a te fájdalmas gyökereid, akikből egyszer magadhoz teljesedsz.
Márciusok
Márciusok aranyhullámait beszéltetem magamból.
Testvérek! Ó megharcolt kezek találkozása isten előtt.
Napok reménytelenséget zászlóznak.
Sikolytás
mindnyájunkért,
akik most szörnyű reflektorok alatt állunk, összetört lámpásokkal a szemeinkben.
Csak állunk s fölborzolt álmaink szétcsurognak az éjszakában.
Szívünkön szeretettűzmáglyák szenvednek.
Oroszország!
Árva homlokunkon énekelnek a megbolondult öklök.
Oroszország! Oroszország!
Durunggal, késsel, csizmasarokkal és gépfegyverrel szakított sebeink
bíbor dicséretgyertyákkal világítanak feléd.
Ó elsőszülött testvérünk.
Győzelem! Győzelem! Győzelem!
Moszkva lealázkodott tornyai fölött megállt az új csillag.
Határok föltüskézett határokat zabálnak.
Megharcolt emberek gyökeresedünk a térben.
Örömüvöltés.
Győzelem!
Győzelem!
Győzelem!
Az idő szomorúságában
Gyerekek átnevették magukat az idő szomorúságán.
Erdők fiatalságot nyújtóztak, csillagok szétkertesedtek.
Anyák kilencedik hónapja volt ez.
Tavaszszagú hajnalok fölgyújtották a napot.
Ó ki ne hitte volna: messiás érkezik a földre!
Ó ki mert volna most vak gesztusokkal a táblákhoz nyúlni?
Mindenki tudta: a gyerekek átnevették magukat az idő szomorúságán.
S ezen a napon visszaverhetetlenül elindultak a világosság dárdái.
Folyók áradtak, hegyek gyökeresedtek a világosságban.
Kétségbeesett emberek pedig az állatok kék lelke után nyalábosodtak.
Mert néhány sorvadásos fa még vérig kaparta az eget.
Mert az éjszakák még nem döglöttek meg a hidak alatt.
Ó nem! nem! nem!
A perspektívában fölmutogatta magát a pusztulás lehetősége.
Trombiták égő sebeket ordítottak a levegőbe.
De valaki akkor az igazság szekere elé táltosodott.
Lányok vörös liliomokat énekeltek a magányosság templomában.
Haldoklók ágya fölött meglobogtak a reménység lámpái,
s az összekeresztezett utakon elindultak a fanatikusok mérnökök, írók, istenkezű kőfaragók, karmesterek, festők,
megdúlt fejű papok kék holdakkal a szemük alatt, kitagadott diákok halántékuk körül a tisztaság glóriájával.
Terek iszonyatot keringtek.
De ők csak gázoltak a reggeli hidak felé.
Ó menetelő testvérek a testvértelenség frontjain!
Fivéreim és nővéreim.
Én ismerlek benneteket és értem az eltemetett utak zokogását.
Én látlak benneteket hintáló síkokon a napzuhogásban.
Karotokon az újszülöttekkel aranyoszlopok között vándoroltok
s mögöttetek ugatnak a megláncolt tegnapok.
Márciusok vért harmatoznak.
Ó testvéreim!
Kiket köszönthetnék én, ha titeket nem köszöntenélek!
0 × 0 = 0
A reménytelenség bazalt oszlopai virágoznak fölöttünk
Éjjel nappal
ijedt fekete lovakon ügetünk a koponyánkban
s néha föl szeretnénk ordítani a kínjainkat de fogaink között szétporlanak a hangok
Ó együgyű állatok lovak szamarak és ti borjazó tehenek a jószagú istállókban Halleluja
Öntsétek felénk szemetek meleg szomorúságát
Kiolthatatlan tüzek lobognak a mellünkben és rémülten számoljuk hogy homlokunk alatt befordulnak a tükrök
Gondoljátok meg a halál tenyerén feküdni reggeltől estig és estétől reggelig
Vannak közöttünk akik még emlékezni tudnak a luftballonfejű emberekre de ezek naponta lezuhannak egy láthatatlan
toronyból
Vágyaink előtt az útak ketté fűrészelik önmagukat
Gyerekeink kiáltása láncot csörömpöl az éjszakában
Csak hajnalban a sárga madarak hoznak némi enyhülést
Egyenesen a napból szakadnak hozzánk zengő aranylapokban és fényességet énekelnek fölöttünk
Őket nem emészti föl a csönd
Szeretetmeleg uszállyal röpülnek ide oda ők élnek és bizseregnek az elesett világ fölött
Mialatt valaki itt vörös szökőkutat hörög a feje köré s mi szörnyű bádogpofával fújtatunk a plafon alá mert minden
hiába
mi tudjuk már az orvosok is csak pápaszemes fajankók ezen a csillagon.
Wiedner Krankenhaus, 1920
1 [Kinek adjam…]
Kinek adjam ezt a könyvem első nekiszaladás az új Kassák felé s szívem alatt fölnyitottam a mézeshordókat
királyunk akkor még tojásokon ült a svájci kastélyban eljöttem sánta planétákkal a szemeimben
most 24 fiatal lány meszeli bennem tisztára a falakat
ó művészet sokszor gondolok Nemes Lampérthra a festőre már épen megszokta volna a cilindert és a glasszékesztyűt
mikor az Úr megajándékozta vele a bolondokat
bizony mondom szomorú krumplicsuszpeizba esik minden fényes kilátás
s ha a költők megfaggyúzott hullái nem szolgálnának ki bennünket annyira fönntartás nélkül rég megdöglöttünk volna
ők hát a költők, ők a szelíd báránykafejűek és a kiszopott édesfagyökerek is ők
ha ők megszólalnak a majom szégyenlősen vízbeugrik hozsanna hát nekik
mi pedig kinyitjuk ablakainkat
halljuk az esztétikát kukorékoló jaguárokat a hajnalban de nekünk már nem kell semmitől se tartanunk szeretett
tűzoltóink fölsorakoztak a tohuvabohu folyó partján.
2 [Messze vagy…]
Messze vagy tőlem és ijesztő pincékben laksz, mint valami főnazarénus lelke
de reggelenként azt mondod jó fűrész a pálinka aztán megeteted magad az ágyúgyáros gépeivel este pedig fémjelzett
szónokok beojtanak az igazság fullánkjaival
vén kísérletinyúl én az ember egyszerűségével közeledem feléd s éppen csak az életed fordítottját akarom tőled
ne hallgass a göndörszőrű orgonákra akik az együgyűség kurzusát éneklik harmadfeles taktusban s jóllakottan
lefüstölögnek a hegyekről mielőtt a nap kihúny
köpd ki magadból a langyos területeket az elszabadult lendületekre apellálok
alig van valaki aki le merné nyelni a logikát de közeledem napok és holdak ringlispileznek a fejemben kurjantásomban
erdők bokrosodnak s a családok fehér asztalai körül fölágaskodnak a pelyhedző kamaszok nézz rám én nyakamba
vettem a 34 éves talpaimat hogy újra szólni tudjak a púposokhoz a pincelakókhoz és papagájokhoz
csikóim hátuk mögé dobálják az utakat és a nép nyelvére tűzi a zászlókat
sikátorok mentén ma zöld lámpákat gyújtottak a kurvák állatok húsvéthajnalt nyerítenek föl a kapuk előtt és láthatóan
minden Isten köldökzsinórjára hurcolkodott
add ide a kezed
vándorolni vándorolni vándorolni
kirakatokban leolvadtak a komoly viaszfigurák
csak mi ketten jobban össze lennénk csomózva
irgalom legyen velünk.
3 [A reggeli vörös pódiumokon…]
A reggeli vörös pódiumokon ideoda táncolnak a városok napok szakadatlan tavaszőrületet puttonyoznak a tornyokra a
horizonton levágott fejű fák zarándokolnak üres darázsfészkekkel a hónuk alatt
ó városok születéstek óráján elnyűtt cipősarkak és cintányérok keringtek a levegőben
mint paradicsom madarak most táncoltok a Zerkovitzok és Strauszok limonádéba áztatott kottáira
elámult falvakból fölszippantjátok a jó asszonyhúst megveszett Expresszek és csempészhajók kötnek ki ruhátok
slepjében
és ti táncoltok a verítékező pincék fölött
ha fölhasadnának lampionszemeitek ó ó heréltek és akasztottak hajóznak a csatornákon lefelé
tökfejű családapák ülnek a gyomrotokban szívükbe felejtett késekkel
de alig meri valaki a táblákat a polgárok eszébe meríteni pedig nincs más mód föl kell hasítani a lepedőket csuklóiból
mindenki szedje ki a fegyvereket
az istállók várandósak mint mikor urunk Jézus a földre szállt a szegénység házaiból valaki ki fogja vezetni a sáskajárást
vérző nyelvek és kiszúrt szemek kóvályognak a wertheim szekrényeitek körül Moszkvában két jobblábbal keltek föl a
parasztok Berlinben Liebknechtet ellenek az órák Magyarországon már újra kifúrják a talajt a fanatikusok és ti táncoltok
és nektek érdemkeresztek harangoznak a melleteken
holnap talán már senkit se fog érdekelni hogy a kisvárosi szatócs kutyákat tölt be a májashurkákba
néhányan átlépték a morális kásahegyeket
tudósok szentjánosbogarakat gumiarabikumoznak a szakállukba
s a süket pusztákban valaki fölhúzta a gramofonokat.
4 [Tartsátok föl…]
Tartsátok föl a kezeiteket meghalt az asszony
ó jaj jaj oda van az asszony ó ó jaj ki vitriolt és kék liliomokat hordott a térdkalácsában
most a szoba közepére húzták papirmasé fejében talpaikkal fölfelé állnak a szekrények
gyalázatosan ránkszakadtak a kuliszák már az sem bizonyos hogy 2 × 2 = a 4 a parasztok nagyvárosi poloskákat
tenyésztenek a szalmazsákokban
világunk kereke hogyan fog tovább szaladni az illatos konty nélkül
temetésrendezők kartelen kívül akcióba léptek mindenütt uram isten
az utcák fekete szekereket gargalizálnak fölöttünk kétszarvú angyalok hárfáznak Boccaccio emlékirataiból
legnagyobb kár azonban az operákért ahol tetovált lábszárakat énekeltek be ösztövér tábornokok szemeibe
mi lesz az aszpik testű gróffal és az ékszerészekkel az asszony szép volt
emlékezzetek rubintgombos melleire szemei civilizált ragadozók voltak
akik ágyékon aranyon és letört ekzisztenciákon éltek
eresszétek le a szomorúságot a zsinórpadlásról
üvegházakban legörbültek a virágok messze keleten
gyásztáncot lejtenek vörös üllepű őseink
ő bennük még él a faji romantika
csak mi csak mi estünk át a rostán
csúnya önző vadállatokká züllöttünk horgas bajszokkal orrunk alatt
emlékek szíven szúrnak bennünket szörnyű-mézeskalács-kardokkal
de mi rendületlenül énekeljük
ó ó meghalt az asszony jaj oda van az asszony
szép volt az asszony halleluja
emlékezzetek rubintgombos melleire.
ó ó Ó Ó
5 [Az ápolónők…]
Az ápolónők már áthúztak bennünket a szemeiken 5 óra 20
maláriások körül kezdenek fölszállni a bűzös ködimitációk hej haj kergessétek ki füleitekből a bolhákat és a száraz
poloskabőröket
minden összegabalyodik a rozsdás föld felett minden levetkőzik és összeházasodik önmagában a Mindennel ó
ellenőrizhetetlen számlák a főpincérek tarisznyazsebeiben
feleségem most fölnyújtózza két mezítelen karját a dunyhák közül az én ízem árad a pórusaikból mint az erdő és a város
de különben is a fehérek egészen neki pirosodtak ebben az időtájban
az asszonyok valamennyien a világ fölé terítik szoknyáikat
nekünk ettől is kuss már szürke vasteknőkön fekszünk összekeverten
s csak éppen a szakálszőr gyomlálásnál érezzük még hogy férfiak vagyunk
megjöttek az orvosok fényes és csörömpölő szerszámokkal nézzétek a nekihevült mészárosokat félretették műfogaikat
és éretlen medikusok csüngnek a tekintetükön mint a juhászkutyák
váltsatok meg minket emberek
a plafondról mint az ólom nagy csöppekben hull a csönd a homlokunkra
tornyok csúcsáról fejest ugranak a céljaink
jód és 3% borogatáslé folyik alattunk keresztül
de nem feledkezünk meg a parlamentnek csúfolt emberistállókról sem
valami elátkozott rostán csöppenként
minden keresztül hull
harangok Jézus eljövetelét éneklik
énekek ájultan szétcserepeznek
autók szemeiből elektromos alázatosság csurog
bordáim közül kerek zöld kalapban elindul Ő
ó asszony ó Ó jobbik felem tele nyárral és édes tejforrásokkal ki ne őrülne meg a káposztásfazékba esett kórházakban.
6 [Egy kettő…]
Egy kettő Egy kettő
már az utolsó hordókat dudlizzák az őrmesterek a hold roppant ejtőernyőkkel hintázik az erdők felett bizony jó lesz ha
mindenki aludni takarodik a tyúkokkal szörnyű éj szörnyű éj szörnyű éj
a villamosok újra felbogárzottak a körutakon süket karmesterek csörömpölnek a pincérek agyvelejében kokottok és az
egérszagú vénasszonyok kiléptek az ordító címtáblákból
fölállt az üvegtestű óra fordítsátok ki megavasodott irhátokat
tornyok beletérdeltek önmagukba és elojtották vörös sipkájukat
előre hát toronyirányba éljen a relativitás nemtudásába belehalt apánk
éljenek a derék hímvesszők éljen éljen Néró valami grandiózust akart szemünkre köpni a római éjszakával
1920 december harmincegyet élünk a fejünk reménytelenül vonít combunkra nyomott pénztárcánkban ki tudná felmérni
jól táplált fájdalmunkat zsidók sárga foltja beleesett a pápa teás findzsájába s most még nehezebb lesz nyelvünk alól
kiszedni az enyvtáblákat egyedül a rózsavíz vagy a levágott ökrök segíthetnének de ők mélyen alszanak az áruházak
pénztárkönyveiben ó de mindez mit is jelent a mi érző keblünknek
Marx azt írta egyik röpiratában megkezdődött a kommunizmus kísértetjárása azóta tisztában vagyunk a helyzet
értelmével karcsú szociális gondolatokkal párnázzuk ki az ökleinket véka alá tesszük a szemeinket és érezzük
teljes intenzitással érezzük az öszvérek közelségét
akik fülük mögött új megváltókkal ácsorognak a jégcsapok alatt.
7 [Hát valóban…]
Hát valóban kihúzták alólunk a gyékényeket
bohócok lesírták magukról a leggyönyörűbb karmint s most mindenki úszni próbál a zavarosban
vártákról hazaballagnak az önzetlen rinocéroszok
ó fából faragott Krisztusok a magyar határon meg kell halnunk ilyen fiatalon
én az apám fölkunkorított bajszára gondolok aki összezavarta gyerekálmaimat
szemeimből csillagos póznák alatt kivándorol a bú és a kétpúpú szentimentalizmus
sírjatok lányok a szűz falak között s ti szegény proletárok hagyjátok benn körmeitek alatt a gyászszallagokat gyerekek
már hiába visítanak a meleg tejforrások felé a fák lemondtak a legközelebbi tavaszról és fejjel beleálltak a víztükörbe
ha bordái közül valaki ki tudná húzni az igazi vöröslobogót
de szerte a városban csak a bűzös halcsarnokok dominálnak
s az ő lelke már száll az imperialista kloákák fölött sokan még bíznak az akasztott ember kötelében ezek utolsó bölények
és nem látják hogy a kereskedők speciális vasvillákat raktak be a fogaik helyett
elkeseredett utcaseprők ülepükhöz verik a pipákat mocskos szerszámaikból ők bizonyára ki fogják lőni a vérző holdat
gondoljátok meg testvérek
szamarak estét ordítanak
mindennek vége van.
8 [Képköltemény]
MINDENKI LENYELI EMLÉKEIT 15 FÖLÖTT HOL VAN ROUSSEAU A FINÁNC
9 [Úr ír…]
Úr ír
Kutya ugat
Kakas kukorékol
Annácska tedd le a kezeidet mert kinyitom az ablakot látod ő eljött és póznára tűzte a szemeit hogy könyörtelenül a
vesénkbe láthasson
a kakas pedig aranyspirálisokat kukorékol
íme az asszonyok már hónuk alá pakolták a világot és kisétáltak a körutakra
mindez olyan mint a harangozók álma Rómából vagy még olyan se
szegény masamód lány elfelejtette hogy egyszer ő is csukott nadrágos angyalka volt
kutyák ellepték az udvart s némelyek a holdtányérba mártják orrukat
hidd el alig láthat valamit az ember önmagán kívül néha még gondolok a bátor csavargókra is akik énekelve
átvonulnak rajtam mint valami nyitott kapun
de azért mégiscsak legjobb lenne meghalni Annácska gyerekkoromból még eszemben maradt két halottas ló szép fekete
bóbitákkal
A Linke Winzeilén nagyhasú koporsókon már errefelé nyargalásznak az asztalos inasok
képzeld el ismerőseink vízgyöngyöket nyomnának ki a szemeikből
s mi (akik mindig távol legeltünk egymástól) megmásíthatatlanul tudnánk
úr ír
s a házak építését nem lehet a tetővel kezdeni
10 [Rózsafákról lenyírták…]
Rózsafákról lenyírták a vércsekörmöket
a rózsák tehát kunyhómeleget véreznek jól kösd föl a kontyod ha hozzám akarsz férkőzni
átléptünk a gázlón s most mégis valamennyien innen vagyunk a parto
bennünk üvöltő macskaszerelmeknek
a pesti tűzfalakon minden ilyen kicsiségeken múlik
néném asszony simítsa le a szoknyáját hogy jobban láthassak
János csülökre kapta a mókust Juliska kiöntötte a sajtárt mégis el fogunk menni íme a vörös lámpást már kivettem a
homlokomból
csak előre valamennyien az orrunk után vagy akár te vezess bennünket elő híres názáreti mint a kifent cirkuszlovakat
megérdemeljük intelligensre vagyunk kefélve és ibolya csokrot kötöttünk az idegeinkre
én vagyok te és te vagy én és hasonlítunk ahhoz az emberhez is aki fölfelé megy a lépcsőkön
csak éppen a Bortnyik neki szép bádogkalapot vett a felesége
s azóta mintha kétfelé állnának a fülei
de bizonyos hogy ez sem jelent semmit nehéz időket élünk kinek a pap kinek a papné
fontos csak az hogy a rózsafákról lenyírták a vércsekörmöket a zsíros indigókéket ez hizlalta át a levegőn csigák
behúzták a szarvukat
Bortnyik beletörődött a bádogkalapjába s most nyitott Arbeiter Zeitung mögött tovább vándorol a képarchitektúra felé
ilyen a reális élet
mindjárt ebédhez könyökölünk s lehet hogy a fanatikus kőművesek megint asszonyvért kevernek a malterba
11 [Őseinket szőröstől-bőröstől…]
Őseinket szőröstől-bőröstől megették a sípládák
1914 előtt a romantika hasonló volt a talajvízhez
ó szolid csigahátuljú némber az isten szeméhez címzett kocsmában
a nap még nem találta meg a taplót az elnyomottak füleiben
te azonban ott ülsz az asztalfőn gumisarkot és bankrészvényeket trombitálsz a kisujjadon és tudod engem is beojtottak
óránként 365-ször fordulok meg saját tengelyem körül és néha fölrepülök
mindig velem vagy és a testvéreink kiket itt egyszerűen kerge-birkáknak neveznek vagy svindlereknek nyelvünkről
leakasztottuk a hárfákat fejünkből kifésültük a gramatikát
egésznap feszítő vasakkal dolgozunk az agyvelőnkben ha kedve jönne valakinek kiinni a téntánkat
körülsétálni az ég alján
a pártvezérek belénk fájnak mint valami rozsdás szögek mostanában
sokszor gondolok rá legjobb lenne
O-K-O-S-N-A-K lenni
de te még mindig ott ülsz azon az átkozott edényen és énekeled
takarjátok le a szemeimet meghalok a búbánattól
madaraknak mért nem adott kopoltyúkat is az istenke levelet az ághoz
mért nem kötözte oda spárgával is az istenke
ökröknek mért olyan irigylendők a szemeik s a lovaknak mért nem adott szarvakat is az istenke
az lenne hivatásod hogy az első ruhatári számot visszaragaszd a világ homlokára
különben mit ér ha valaki le tudja nyelni a ventilátorokat fizetett váltóőrnek mindig akad más dolga is föl a logikával és
a tyúkszemvágó bárdokkal
csak egy út van egyenes
és ez az úttalanság
az lesz a mi első szép napunk mikor találkozni fogunk a kisgyerekkel
ki előtt még ruha nélkül mer megállni az anyja
12 [Adósságaim…]
Adósságaim kimerítették a merészségem
egyszerű gyereknek csaptam föl kinek még krumplicukorból vannak a körmei s este az utcasarokra teszi ki a szemeit
nekitámaszkodni a szivárványnak
akarom
A MAISTÁK „elmebajnokok legyenek” „VÖRÖS PILÓTÁK” „SZŰZLÁNYOK” „VAGY BORBÉLYLEGÉNYEK”
de az üveges mesterségre is
büszke lehet valaki
még jólérzi magát bennem a fiatal liget
húzzátok hát föl a redőnyöket
egy ház aki elaludt az eső alatt
íme rézbandériumokkal megérkeztek a karmelita barátok
OOOo
ó
Proletárok! ti csak láncaitokat veszthetitek el, de cserébe megnyerhetitek az egész világot.
a papok a generálisok a karmesterek a szobaasszonyok senki ne tegye ki fogait az éjjeliszekrényre
akarat fölszökőkutazik
anyámra is gondolok
egy elefánt szörnyű nagy ívben megindult az Eiffeltoronytól jobbfelé
a vak harmonikás kitette a lelkét a napfényre
tudjátok meg hogy én vagyok a hős aki megeszi a kölykeit s azok a legboldogabbak akik boldogtalanok
egy szerencsétlen megpróbálta a fából vaskarikát és beletörtek a fogai
kerüld a virágos hátuljú szamarakat és a nagyon szép asszonyokat
a szavak nem azért vannak hogy tartalmat hurcoljanak mint a zsákhordók
a költő azonban egész bátran a feje tetejére állhat egyszer majd eljön értünk a halál
de igaz a halál nulla
pribékek szeretik a családi tűzhely melegét
s ami a legtragikusabb az életben
az az egyenes vonal
13 [A suszter…]
A suszter füle mögé dugta a dikicset s azt mondta
MÁRA ELÉG VOLT A KRÉMES TÉSZTÁBÓL
a disznók pedig a hold szarvára akasztották röfögésüket s a diák egyetlen nyomással keresztülvizelte a sövénypalánkot
ó a suszter és az éjszaka a megfordított hasával
harangok kiléptek ketreceikből s most áttopognak a hidak fölött
ablakok vérzenek s Genovéva áll a sarkon
de tudom hogy nem tudom s ezért még tegnap cipőtalpamra szereltem két szépernő féle költő fantáziáját fájnak a
vimedliim s szimbólumoktól vagyok körülvéve röpülni hát
röpülni
röpülni
röpülni
bianka bu lia báli
ó bumm a házak tovább úsznak velem s a pékek felmutatják a pirosra sült kenyereket
ha a suszter egyszer ilyen kenyeret ehetne dikics helyett talán még a vers írás sem fáj úgy az embernek mint a
gyomornyomás
mind a kettőt kipróbáltam
de bartasándor azt vitatja hogy a ház szebb festmény mint a kép
ez a legrettenetesebb
ilyenkor olyan vagyok mint az anyám viszketni kezd a fejem
elfelejtem a barátaimat akik meg vannak róla győződve hogy az ő avas zsírjukon élő diktátor vagyok s jó kritikát írnak
rólam a lapokba
14 [Jakoska sír…]
Jakoska sír Jakoskának gyémánt keréken forognak a szemei
ó nézzétek csak tányérjaink is falra másztak szomorúságukban
s rózsás tenyerükkel most eltakarják a szerelmesek kilátásait
ové hát ové ové
a függönyök így szaladnak le mindenütt s aki megütötte a bankot az okvetlen a békát is lenyeli
én nem vagyok senki te nem vagy senki
ő szintén nem valaki
a legyek hetedhét-országból a szegényasszony pecsenyéje felé vándorolnak
de a szegényasszony azért csak Jakoskára morog s ujjain kivirágzanak a tövisek
higyjétek el a szegények nem is elégedhetnek meg Jakoska könnyeivel a világ szegényeinek nem kenyértelenségük
miatt átkozott a sorsuk, hanem mert a gazdagokéhoz hasonló nagy gyomorral áldotta meg őket az isten
kérdezzétek meg csak a könyvbüdös szónokokat de ne forduljatok a papagájokhoz
Tristán Tzara már évek előtt megírta: a madarak kakálnak a polgárok fejére
különben is csak a költők mondhatják ki az igazságot
én rokonuk vagyok a költőknek
de egyidőben ásó és emelődaru is vagyok
s most nézzétek meg Jakoska szemeit a szemeimben ő egy szép fiatal lány akit elhagyott a kedvese
én csak a végtelen kiáltás vagyok
de kik vagytok ti
1921 augusztus 22
tudjátok-e hogy málészátokból tegnap fogaitokkal együtt kiütötték a jóreményt
tudjátok-e hogy a csillagok kitagadtak benneteket s hogy én is köpök rátok s hogy a ti gyomrotokban is holmi becsületes
éhség helyett csak ócska vezércikkek csikorognak
és mégis
EMBEREK
ó ó
mi egyek vagyunk rettenetesen
15 [Művészetre esküdni…]
Művészetre esküdni annyi mint víz alatt énekelni
a jó szív röpül az üvegburában harangok fölemelkednek
s a haldoklók szintén fölemelkednek
legjobb tehát hátratett kezekkel végig sétálni a cérnaszálon
s mi az hogy mindnyájunkat érhet baleset
s hogy a gyerek ágyában megfiadzanak a reggelek
boldogságunk csipkefalán áthajoltak a zsiráfok s most
isten veled Borbála
isten veled Sára
fa megette a gyökereit
fű megette a gyökereit
kő megette a gyökereit
a világ csontszínű magból született s a turbinák forognak forognak rendületlenül
csak az ólomfejű komolyság menthet meg bennünket az ördögtől
ó jaj jaj
legyünk hát valamennyien komoly emberek testvéreim
senki se törődjön a bohócokkal akik a szörnyű hidakon kukorítanak
s esténként fölszállnak a holdba mint a luftbalónok
a sakkozók jeltelenül elvonulnak a sarkokból
de különben is Loth felesége nem hiába változott sóoszloppá
mi bizonyosan tudjuk
az ember azért született hogy szépen éljen
s a szolgáló
1 389 425 koronáért a sültgalambot még mindig áthozhatja a kocsmából
16 [Minden így merül el…]
Minden így merül el az enyhe amóniák szagú kútban
az asszony 19 gyereket szült aztán elvitorlázott toronyiránt
láncok estét csikorognak
támaszkodj neki a rózsafának és aludj boldogul
én a folyón jöttem át szörnyű csomagokkal a szívemben
a sebesség megfagyott s a majmok fölültek a hintákra szemeket bezárták a barna dióhéjba
szenvedni szenvedni
lent még lejjebb a barna mezők alatt megkövesedtek a tehenek
a gyerek tenyerében meg lehet számlálni a csillagokat de a nagy harang szakadatlanul énekel madarak azonban nem
énekelnek s közülünk is mindenki fölmondta a konkurenciát a sípládákkal
János öntsd ki a csöbröket János öntsd ki a csöbröket látjuk amint a lányok kinyújtóznak a tükör előtt
ó ki lesz az aki eljön egyszer s nagy szomjúságában kiissza a holdat
nekünk csak kis bogaraink vannak s ezeket öljük napestig
aztán üvegpipából szívjuk a boldogságot
valóban nagyon boldogok vagyunk, hogy köztünk van Mácza János a sápadt életöröm fuvarozó
Barta Sándor a fafejű relativista
Kudlák Lajos a megházasodott gépészmérnök
s még boldogabbak vagyunk még nagyonsokkal boldogabbak vagyunk hogy Simon Jolán elsőrangú dadaista színésznő s
torkából már néha sikerül kihúzni a tragikus cérnaszálat,
hát mit is akartok még tovább tovább ha az árbocok lefordulnak
le vannak fordulva
a pont azért van hogy az ember leejtse a hangot
de mi nem teszünk pontot semmi után
azért mégis csak két kezünk van
a két kezünkön tíz ujjunk
s hasonlóak vagyunk minden rendes emberhez
17 [Az ég akkor…]
Az ég akkor fiatal mázolókat könnyezett elaggott patikusok
csőrén nyafogtak a flóták és azt hittük cérnaéletünkön
megoldódik a tragikus csomó
ó hogyis szónokolt egyszer jó öreganyám
ó hol is vagyok én hogy ti nem vagytok mellettem a legbátrabbak nadrágszíjján még abban a pillanatban összeszaladtak
a lyukak ó kiszela méla bávatag ó lapátolás
s ó jaj a szobalányok most aranysarkantyúkat csempésznek az öregurak gerince alá
sírni kiáltani sikolytani
ki nyúlna át hozzám a barram-buci kert sövényén semmi kétség ő nyugodtan ül a hangyabolyon szabadítsátok ki a
patkoló kovácsokat az ál-hírlapírókat és az őrülteket
Páris előtt megálltak az elefántok búsan és rettentően mint a koporsók
Paul Klee lelőtte az akvarell-madarat
csak a költők és a tányérszemű siberek úsznak még ide-oda a levegőben
ők okosságból vannak öntve ők megélnek a saját zsírjukon
hej de neki vagyok keseredve
add ide a rózsaszínű szallagokat hogy szívem fölé köthessem a mosdótálat
mindenre el kell készülnünk
az újságok megírták hogy a harangok visszavándoroltak az országba a békák zöldselyem ruhájukban ráültek a
szökőkutakra s az asszonyok is kürtőkbe akasztották gyönyörű lábszáraikat
18 [A fák alatt…]
18 ESTE A FÁK ALATT LISPITZ UR FÉSÜLGETI SZÉP HAJÁT de mégis az ér a legkevesebbet akinek értelme van
ne nyúlj a virághoz mert kihullanak a fogaid az asszony akkor kinyilott az ura előtt és azt mondta én te ő
VILÁGOSSÁG aztán minden átsétált az egyenesbe még két napig aludtunk ez pedig a JÓ emberek menedékháza előtt
történt BÉCSBEN aztán kimentem az országutra s a határkövek alól fölszedtem a megfőtt tojásokat 1234 LÁNYOK
ÉNEKELJETEK ÉNEKELJETEK A 12 KAMASZ pedig 24 VATTAGOMOLYAGOT HAJTOTT KI A VÁSÁRRA
EKKOR már valamennyien együtt voltunk a pap levetette reverendáját s kijelentette ezentúl csak este hajlandó a kútba
nézni LE HÁT A HÁLÓSIPKÁKKAL ELMULT A 19 NAP A SÖVÉNY MELLETT Mária átölelte fiát és könnyeket
virágzott de ez sem ért már semmit elröpültek A MADARAK elúsztak A HALAK S A HARANGOZÓ örökre elaludt a
kötélen elaludt szegényke kivilágított városok fölött
de ez is csak két fabatkát és három gombot ért tudni kell hogy ISTEN SZEME MINDENT LÁT ÉS ÉN AZ
ÖREGASSZONY BATYUJÁT ÁTVITTEM A PATAKON de az ember tengereket és leroskadt hidakat cepel a
szemeiben s hiába hogy valaki homlokunkra kente A CSILLAGOT a szamarak nem mernek vizbe ereszkedni a
sózsákokkal ÉN ÉHES VAGYOK TE ÉHES VAGY Ő SZINTÉN ÉHES KÜLÖNBEN SWARTZ ÚR MÉRLEGÉN
MINDENT LE LEHET MÉRNI UTAK MENTÉN SÁRGA KUTAK FOROGNAK és a dombokon GYEREKEK
tenyerében kinyíltak a liliomok kinél tehát máma kinél pedig holnap törik el a korsó nincs többé TESTVÉR nincs többé
SÓGOR KÖVÉR LUDAK ÜLNEK A HOLD ALATT Ó mindenki Ó mindenki TEGYE BE HÁT FEJÉBE A
TÖLCSÉREKET MERT MINDENNEK EGY A VÉGE nekünk nem marad más csak egy kis sziget A JÉGTÖRŐ
FÜLE MÖGÖTT ÉS JAJ JAJ ANNA ANNÁCSKÁM AZ UR megjelent a vizek fölött ÉS KESERVESEN SIR
[Képköltemény]
TEREMTÉS ESTE VÁRLAK A KAPUBAN ESTE BIZTOSAN VÁRLAK A KAPUBAN TÉGED ESTE VIRÁGOK
17
A ló meghal, a madarak kirepülnek
1922
Az idő nyerített akkor azaz papagájosan kinyitotta a szárnyait mondom széttárt vörös kapu
szeretőmmel kinek fekete gyémántok voltak befalazva az arcába s 3 gyereket cepelt a kétségbeesésében
a gyárkémények alatt ültünk
tudtuk holnap a görbe vonalak
ho zsup ho zsup
azt mondta elmész Kasikám és én kiszáradok a pódiumokon s nádler úr mázolmányaiban
nyilván
nyilván
az úristen megfeledkezik a szépasszonyokról
már jött is a félkrisztus faszobrász
fiatal volt és gyalázatosan igazságszagú
holnap túl leszünk a magyar határon
hát igen hm igen
nyilván nyilván
a város rohant mellettünk
ide-oda forgott és néha fölágaskodott
láttam az apám kajla szalmakalapját amint úszkál a hóüveg fölött a patikától a szentháromság-szoborig és vissza
valamikor azt hitte az öreg 21 éves koromban káplán leszek
az érsekújvári plébánián
de éppen tíz esztendővel előbb sporni úr lakatosműhelyében ettem a füstöt
az öreg már csak nagyon ritkán járt közénk haza
később az én szépen elgondolt jövőmet is beitta és kipisálta a sörrel
szerelmes lett egy öreg takarítónőbe
kihullott a haja s csak a cigányokkal barátkozott
1909 április 25
Párisba készültem gyalog a faszobrásszal
a kisváros ült a pocsolyában és harmonikázott
leveszem rólad a szárnyaimat ó Szent Kristóf te sohse leszel az apád fia
egy részeg ember krokodilkönnyeket sírt
az „Arany Oroszlán” szálló falának dűlten éreztem mindennek vége
keresztülszaladt rajtam egy vörös sínpár s a tornyokban harangoztak
galambok bukfenceztek a háztetők felett
jobban mondva galoppoztak a napkocsin
a ferenciek új harangja szinte énekelt már
aki aludni készül fényesítse ki az ólomrudakat
az órák fehér juhászkutyákon kísértenek
éreztem mindennek vége
pálinkások és rövidárukereskedők becsukták boltjaikat
csak menj vissza barátocskám a gyerekeidhez
a kerekek többet nem fordultak visszafelé
az ember elhányja csikófogait és néz a semmibe ahol az élet beleharap a saját farkába
a semmibe
ó dzsiramári
Ó lébli
ó Bum Bumm
a hajó pedig döcögött velünk mint a terhes asszony s a hátunk mögött valaki összetolta a kulisszákat
ez volt az első keresztbevágott nap az életemben
fáklyák lobogtak bennem és feneketlenségek
papagallum
ó fumigó
papagallum
a partokon húszas csoportokban vörösréz madarak kukorékoltak
a fákon akasztottak hintáztak s szintén kukorékoltak
csak néha a víz fenekéről néztek felénk az elkomorodott hullák
de mi 21 évesek voltunk
a faszobrásznak csúnya rózsaszínű szőrök kunkorodtak ki az állából
különben jól éltünk
csak éppen a gyomrunk átlója
hiába húztuk meg a srófokat az ökrök újra meg újra nekiindultak
a tarlókon át
s a szemeinket néha már alig tudtuk levakarni a lányok bokáiról
ilyenkor mindig felkiáltottak belőlem a cintányérok
Bécsben 3 napig az utcán aludtunk
aztán véglegesen kicsavartuk magunkat önmagunkból
mi is az hogy civilizáció
az ember bekeni magát valami zománccal és irtózni kezd a tetvektől
mi is az hogy családi kapocs
az ember holmi selyemszalaggal meghosszabbítja a köldökzsinórját
mi is az hogy istentisztelet
az ember félni kezd hogy ne kelljen félnie
mi talpunkra szögeztük az országutakat s a nap jött velünk az űrben
arany mérföldlábakon
higgyétek el az elefánt nem nagyobb mint a bolha
a vörös nem vörösebb mint a fehér
s ha mégis mi azért mentünk
tovább kamaralógósz ha felállítjuk a mérleget, úgyis mi húzzuk a rövidebbet
és ekkor kinyíltak a szemeink
és mélyek lettünk mint a fekete kutak a bánya vidékén
és mentünk és mentünk
13 angyal járt előttünk
szintén gyalog
és énekeltek nekünk a fiatalságunkról
már tipikus csavargók voltunk jól megnevelt bolhákkal a hónunk alatt
szerettük az árokba hullott gyümölcsöt
a savanyútejet
és a zsidók hitközségi kasszáit
s jöttek felénk innen és onnan is a testvérek
a világ minden fajta nyelvével s csodálatosan téglabőrű ábrázatokkal
speciális szaga volt valamennyinek
s némelyiket legyalulták a kilométerek s némelyiknek még tejes volt a szája az anyja csecsétől
az utak fehér dunnákban hevertek alattunk
a sürgönydrótok összerántották magukat és kabalákat írtak az égre
este láttuk amint az asszonyok lába között kinyíltak a virágok
de mi növényevők és asszonygyűlölők voltunk
és áthúztuk magunkat Passaun
Aachenen
Antwerpenen
a faszobrász lesoványodott mint a szálka s a szakálla egészen megvörösödött
nekem versek és hadzsura erdők kezdtek nőni a fejemben
a fényfolyókon kétszer átúsztak előttünk a patkányok
nagy tutajokon amelyek nadrággombbal és madártojásokkal voltak kimintázva
postafiókokban vártak rám a szeretőm levelei
de tudtam az éjszakák a legtetvesebbek
ilyenkor tehát a verseimen dolgoztam akik úgy jöttek
elő a fejemből mint valami aranygyapjas birkák
semmi kétség ezek a leggyámoltalanabb állatok
de ha valaki füle mögé dugja a táblát
a redőnyök ijedten leszaladnak
ez a mi életünk
a vámőrök minden állomáson bélyegzőt ütnek a szívünkre
s mi csak úszunk tovább hajnal iránt
bizony okosabb lenne ha mindenki édesfagyökérrel vagy krumplicukorral kereskedne
osszátok be a világot amiben éltek
nekünk könnyű naponta 50 kilométert megyünk belőle kifelé
alagutakban hegyek gerincén s a hallgatag német erdőkben
érezzük a friss trágya szagát a földeken
a hegyek néha megfordulnak s a fák citeráznak a szélben
a fák alapjábanvéve teherbe esett lányok
de ha jobban megnézzük a határkövek is teherbe esett lányok
halkan beszélnek egymáshoz és azt mondják:
ha ő elmegy én öngyilkos leszek
tegnap egész nap pelenkákat szegtem arany fonállal
angyalkának keresztelem majd és gyémánt cseresznyét akasztok a fülébe
vagy egyszerűen csak ezt mondják:
a férfiak mind sánta kutyák
a hegyek már egészen fölénk hajolnak
az óriás kígyó pedig skrupulusok nélkül lenyeli a napot
még utóbb is költő lesz belőlem
csak jól felhúzni a kereplőket a legtöbb baj úgyis anna kisasszony szelességén múlik
tegnap két verset küldtem haza a független magyarországnak
s megint visszaestünk Stuttgartba
ültünk a koldusok asztalánál lekváros lepényeket ettünk
s egy stájer paraszt szíve világított le a gerendákról
a szomszédház udvarán az ÜDV HADSEREG misézett
flóták és klarinétok visítottak a csillagok alatt
láttuk a sárga üvegbaglyokat amint áthajolnak a fiatal anyák fölött
ó isten báránya ki elveszed a világ bűneit
a faszobrászban megint cihelődni kezdett a félkrisztus és mindenáron beszélni akart
fogd be a csuszalesődet ordított föl a stájer paraszt
egészen orrunk alá tolva a szívét
látjátok 7 rozsdás tőrrel van keresztül szúrva
a szeretőm 7 hazugsága ez bennem testvérkéim
látjátok ezt a zöld karimát itt a jobb oldalán
ez az én gazdám utolsó harapása rajta testvérkéim
26 esztendős vagyok s olyan tiszta volt az életem mint a reggeli harmat
télen egész nap a házunk előtt söpörgettem nyáron kövér gabonát arattam
hej haj de az ember sorsa olyan mint a
mindenkinek nyitva volt a szeme s a falak mögött láttuk amint a világ kifordítja szűrét
budapest–páris–berlin–kamcsatka–szentpétervár
a faszobrász részeg volt már s a szemeiből mint valami kanálisokból folydogált a szomorúság
a kiáltások egyre inkább a sarok felé tartottak hogy elolthassák kanócaikat
esküdjetek meg hogy ezután csak a tiszta gatyamadzag varázshatalmában hisztek
szólaltam meg egész váratlanul
s láttam amint a hangom erre felé jön a szomszéd udvarból
én költő vagyok
tehát csak tudom
a lámpások azért égnek jól mert kétszer turatámó
és tele vannak petróleummal
szörnyen neki voltam keseredve szerettem volna valamit adni ezeknek a szegény embereknek
de a csillagok már leléptek strázsáikról
a 13 angyal most nyilván kinyitott szájjal alszik a padlás-grádicson
uram-isten
a falakról vörös seregekben lefelé masíroznak a poloskák
mindenki sózza be az orrahegyét
íme milyen rövid az élet
de belőlünk mégiscsak kanmacskák lesznek a párisi tűzfalakon
tente baba hát tente
az ember elalszik
így lesznek a vertikálisokból horizontálisok
és viszont
az égből kiléptek a téntagyerekek
gyertek át velem a kerten
a folyó túlsó partján Mária altatgatja fiát
mindenki kattantsa be esze fölött a reteszeket
a padlón sárga tócsákban foszforeszkáltak az emlékeim
a sarkokban kinyíltak a hátizsákok és veszettül ugatni kezdtek
mint Mária a fiát
az egész kertet az ölemben ringattam
és lejjebb
íme itt vannak 1 1/2 márkáikkal a sameszek
sóhajok üvegesednek
virágok virágzanak
ó hát itt vagy te is
én és te
rajtad
én
kösd csak rám a térdeidet
asszonykám
ezüst szalamander
papagáj
vitézkötés az életemen
gyümölcsfa
leszakított csillag
ó jaj ó jaj
mindenki csavarja meg az üvegdugókat
az órák kiléptek csillag ketreceikből
s hosszú parafaorrukkal kelet felé fordultak az elefántok
az első hang amit hallottam egy gramofon ordítása volt a perifériákról
a faszobrász nem tudott fölkelni ezen a reggelen
meg fogok dögleni mondta meg fogok dögleni
a kolduskirálynő óriás mosogatódézsával állt a feje fölött
az órából kijött a csontfejű kakukk és alázatosan meghajolt
meg fogok dögleni sírta a faszobrász meg fogok dögleni
s mindenki látta a halált
amint kétszer végigment a szobán
de hát miért is mennél el testvérem
miért
a mezőkről még be sem terelted a nyájat
sárga hajadban meg sem gyújtottad a lámpákat
s a kígyók is mind alszanak a szemedben
ó ne törődj a csúnya kávéskannával ő megharapta a szolgáló köldökét
s most mind a ketten másállapotban fekszenek
meg fogok dögleni visította a faszobrász meg fogok dögleni
s a házak hosszú taktusban a templom felé hajoltak
egy kese csikó még betolta fejét az ablakon
és nyerített
ki veszi meg a kabátomat mondtam én is
5 korona senki többet 5 korona
s a hegyekről egyszerre lefelé kezdtek szaladni az utak
hát menni
megint menni
azóta sem láttam többé a szegény faszobrászt
pedig nagyon jó barátok voltunk s esténként úgy égett előttem a szakálla mint a csipkebokor
2 hétig egyedül vándoroltam
szomorú voltam mint valami öreg szamár s minden
pocsolyánál megmostam a fejem
emlékeimet szerettem volna kimosni a fejemből melyek szörnyen megülepedtek
és fekete zászlókat lobogtattak a partok felé
hogy miféle partok felé azt nem tudom
úgy éreztem valami rohanó folyó vagyok és partjaim vannak
lesorvadt pálmákkal és zöld békákkal
mert akkor már költő voltam megoperálhatatlanul
rendesen leveleztem a szeretőmmel
s tudtam csak föl kellene hasítani a szügyemet és tiszta
arany csurogna ki a szívemből
csak ezek a belga parasztok ne lennének annyira piszkosak
ezek a soviniszta állatok még mit se tudnak a világ folyásáról
hiába állok előttük
egyik sem látja meg homlokomon a csillagot
olyan voltam mint a 7 árva
de azért mégis itt értek bennem össze a görbe vonalak
itt találkoztam össze szittyával aki zürichből jött és chilébe készült vallásalapítónak
én komolyan hittem hogy lehet belőle valaki
nagyon különösen voltak megkoszosodva a fülei
kint hevertünk az antwerpeni rakodó parton s ő szónoklatot tartott a gyapotbálákhoz és rusznishordókhoz
polgártársak énekelte polgártársak
a házinyulak a legszaporább tyúkok s a malmok patkányfogakat csempésznek a gabonába
de azért őrölnek is és ez nem hiába történik
mitől félek gyámoltalanok
igéim virágokban lobogtak már a mezőkön
dögöljenek meg akik elismerik a nyugvópontok szükségszerűségét
reggel mi elindulunk a nap iránt isten csárdája felé
szegény eszemben kinyíltak a liliomok
hát igen reggel elindulunk isten csárdája felé
krisztus könnyeit fogjuk inni a nádfödelű pajtában és szilvóriumot
ó de minden jó ember sorsába belepottyan legalább egy krokodilus
s ő aki a zürichi herbergből jött és chilébe készült vallásalapítónak
ezen az éjszakán trippert kapott a rivoli utcai matrózbordélyban
a kártyatornyok hangtalanul összeomlottak
kerítések nőttek föl körülöttünk mintahogy az állatkertben látható
egymásután még 21-szer az ég felé kiáltottam:
latabagomár
ó talatta
latabagomár és finfi
a lemezek csak szakadatlanul forogtak
le kellene fűrészelni a mesteremberek fekete kezeit
az asztalosok minden csomót kilöknek a helyéből
a lakatosok még nem értenek a kattantyúk betevéséhez
s egy napon ezért összedűl a ketrecünk
látjátok Izabella is elvesztette egyik kesztyűjét
ó hát ki is törődhetne velünk szerencsétlen háromszeműekkel
a házak fölött csörömpölve más tájak felé röpültek a madarak
szittya az öltözőben felejtette az új vallás kulcsát
s az első napon hangosan sírt utána mint a gyerekek
aztán levazelinozta a füleit és elindultunk brüsszel felé
mint akiket kiraboltak
mindenről lemondtunk és tudtuk csak az idő ért meg minket
ő sohse fog bennünket kiejteni magából
este már a maison du peuple hosszú asztalainál ültünk
s szívtuk a jó belga dohányt
láttuk amint vandervelde átment a termen a szocialista titkárságba
más híres vezérek pedig a kassza előtt játszottak új francia kártyákkal
roppant gyűjtőmedencében a világ embercsuszpejza volt itt együtt
kék szemű oroszok kiket eljegyzett a forradalom
olajszagú hollandok
poroszok
sovány hegyvidékiek
magyarok lehervadt bajusszal
garibaldi patétikus rokonai
és mindenki itt volt akit megvertek vagy akinek otthon
nem volt elég kenyere
némelyek vállán New York felhőkarcolói virrasztottak
mások szeméből vörösen kikönyökölt a gyűlölet
nézzétek a világ legnagyobb lendületei futnak ki az állomásról
viharok zúgnak
telefondrótok moszkva szívéből visítanak
elvtársnő üljön a zongorához
pincérek átszaladnak rajtunk a fekete levessel
mozik előtt gyülekeznek a proletárok
a szövetkezet embere tízes csoportokban osztja ki a jegyeket
kutyák fölszaladnak a repedt fogú falakon és énekelnek mint az öregasszonyok
valaki azt mondta le az oligarchiával
és egyszerre:
róma
páris
tiflisz
stockholm
szamarkand
s a ruhrvidéki bányák
halljátok-e a müncheni városháza harangocskáit
florencben az apostolok vállán alusznak a galambok
mindenki tudta már nem lehet messze isten órája
a fanatikusok bőre érzékenyebb mint a szeizmográf
s mi valamennyien vakarództunk
elvtársnő üljön a zongorához
föl
föl
ó ha most ide tudnám kapcsolni a szeretőm gyémántszemeit
a középső lámpa mellett elhajóztak a szalamanderek
szittya már aludt a vörös tócsákban
s most szép volt mint egy fiatal bulldog
mi mindennel gazdagodhatna az ember egy óra
alatt ha olyan okos lenne mint teszem egy fényképezőgép
de az ember mindig be van csukva s bőre fölött észrevétlenül elszaladnak a világok
éjfélkor az orosz gyűlésre mentünk a petit passage-ba
egy szőke tovaris beszélt még egészen gyerek
lángok virágoztak ki a szájából s a kezei röpködtek mint vörös galambok
hát igen mi rokonok vagyunk dosztojevszkij ördöngöseivel
mi leharaptuk magunkban a szentimentalizmus hetedik fejét
és mindent le akarunk rombolni
ó Oroszország te elátkozott föld
ki látná gyámoltalan szenvedésedet ha a te csillaggal megjelölt fiaid nem látnák
európa leköpi bennünk az ázsiait
és mégis egyedül csak mi megyünk a hegyre fölfelé
semmi kétség az asztrakháni péklány vagy a szentpétervári szajha
egy napon meg fogja szülni az új embert
oroszország a forradalom vörös tavaszával viselős
de oroszország pusztáin még nem tudnak kifakadni a virágok
de oroszország hasonló a megműveletlen földhöz
segítsetek hát
testvérek
európa hozzánk hasonló szerencsétlen fiai
segítsetek segítsetek!
s mi láttuk amint öreg sapkája alatt meggyulladt a feje
valamennyien a tenyerébe ültünk
hurrá Oroszország! éljen! zsivió! hurrá!
az én hátamról akkor leesett egy púp
ablakokon kinyíltak a jégvirágok
és szittya akiből azsan provokatőr és rendőrkém lett később
megcsókolta az orosz kabátját
tiszta vagyok mint a gyermek
mondta – ha tripperem nem lenne elmennék carszkoje szelóba hogy megölhessem a cárt
ezen az éjszakán nem ittunk pálinkát
megmostuk a lábunkat és nem gondoltunk szerelemre
egy magyar nyomdász aki azóta 12 évet kapott lázadásért szerencsét vetett a szobalány kártyáiból
és halkan és messzire hangzón énekeltünk
végre hát végre
eljött az idő s mi teljesek vagyunk mint a beojtott fák
azt hittük márciusok arany lobogói seregnek fölöttünk
a hattyúk fönt ültek a hintákon és két hangon nevettek
az eduard téren föl akartam ajánlani magam a szegények asztalára
de hajnalban eljöttek értünk a belga csendőrök még alig virradt
a pisáló szobor előtt még nem álldogáltak a bedekkeres idegenek
a piszkos utcák még azt hitték magukról hogy komolyan párisban fekszenek
nevettek ránk a városháza arany cirádái
s mi mentünk láncba vert kezekkel a szakadó kékségben
lefelé a meredek lépcsőkön
a krumplisütők megvasalt kályhái előtt
kocsmák moslékjában
a halkereskedés hajnali bűzében
szegény csavargók kiket összecsordázott a rend s most haldoklik bennük az isten
a rue mouffetar-ban kurvákkal találkoztunk
boldog voltam
nagyon örültem nekik hogy ilyen szépek a virradatban
a ferdére meszelt szélben ferdére állt a kontyuk
a nap gyémánt fátyol mögül kukucskál rájuk a tűzfalakról
egész éjszaka virrasztottunk mint a szentek
s most nyálaztam a cigarettájuk után
ha csak megvakarhatnám a hátam nyöszörögte szittya
ki nem régen még chilébe készült messiásnak
valaki fehér ágytakarót lobogtatott egy balkonról
a szőke gyerekoroszra gondoltunk aki lángokból élt
mint marinetti futurista istene
és szerette oroszországot jobban mint fiú az anyját
most átdobják a belga határon s egy kék reggelen a kreml előtt felakasztják
segítsetek hát
testvérek
európa hozzánk hasonló szerencsétlen fiai
segítsetek! segítsetek!
én csak együgyű költő vagyok csak a hangomnak van éle
mit ér ha valaki papírkarddal leszúrja a tumaromi boszorkányt
12 napig ültünk az egérszagú toloncházban
105-en voltunk egyetlen teremben
nappal és éjjel
éjjel és nappal
éjjel az országutakra gondoltunk és poloskákat gyilkoltunk
reggel meleg vizet kaptunk délben hideg kását s egész nap imádkoznunk
kellett érthetetlen belga imákat hangosan a szakállas őr után aki fönt ült egy magas pódiumon mint valami bálvány
aztán sötétzöld vagonokban elvittek bennünket a francia határig
9-féle tojást találtam a madárfészkekben
uram isten
jön páris
akiről éneklő csodákat hallottam
s akit még nem ismerek
tudtam a franciáknak vörös kakas áll a címerükben
tudtam a francia föld lánnyal és művészettel áldott
zola parasztjai ezüst gitárokon úsztak hajnalban
kék hulláit gyepágyra fektette a szajna
szittya dunajecről mesélt a magyar tanítóról
aki most hegedűvirtuóz a chat noir-ban
9 szeretője van idegen francia lányok akik csatalovak
voltak a francia–német háborúban
megnéztem a jegyzeteimet: 3004 krisztusképet láttam idáig
9-féle tojást találtam a madárfészkekben
lüttichnél elhajtottam 2 tehenet
tehát
300 kilométerre voltam páristól
s fejünk fölött mankón jártak a papagájok
Ó PÁRIS!
PÁRIS!
ady endre látott téged meztelenül s a te véres romjaid
fölött született meg guillaume apollinaire a szimultanista költő
tisztán éreztük hogy zarándokszagunk van
és mentünk naponta 60-70 kilométert
és mentünk a vastorony árnyéka felé
vegyétek meg a vízhólyagjainkat mondtuk az embereknek
vegyétek meg jókarban tartott vízhólyagjainkat
ha vékony tűvel szúrjátok föl meg sem érzitek utána az égetés ízét
a franciák azért mégis nagyon hasonlítanak a belgákhoz
bajorországban laknak a legemberségesebb fajankók
lehet hogy a jó malátasörtől ilyenek
de az is lehet hogy bennük valóban spanyolviaszra ült a keresztény filozófia
megduzzadt könnyzacskóinkat állandóan a nyakunkban hordtuk
mint valami nehéz sós kolompokat
napokig sehol se kaptunk szállást
ó hát mért is szült minket az anyánk ha nem tudott
mindjárt házat is tojni a hátunkra?
egy börtönőr aki különben suszter is volt
12 órára bedugott bennünket a szalmába
a sárga csövekből lándzsákkal fogókkal és valóságos orosz pikákkal vándoroltak felénk a tetvek
ez azonban nem jelentett semmit
messze holdhintákon aludtunk furulyaszóval
valaki állandóan azt énekelte felettünk:
TI AZ ÉN KÉT MUTATÓ UJJAIM VAGYTOK
s reggel feketekávét ittunk a suszterné szoknyája körül
azt mondta nagyon szép hajam van
s ha jobban megnéz egy igor nevű legényre hasonlítok
aki 20 év előtt a szajnába ölte magát miatta
a feketekávé paposan szétkólikázott a gyomrunkban s én megígértem
hogy Párisból küldök neki képeslapot
két összefont kézzel és egy turbékoló galambbal
PÁRIS Ó PÁRIS mennyi szép ember ölte meg ott magát
és ki tudja miért
és többé nem szakadt el tőlem a hangja
benne sírt a vámőrök sípjában
és nevetett Páris elektromos kürtjeiben
nevess hát te szamár
nem látod hogy az élet aranyfészkében ülsz
most Páris ringat bennünket mondta szittya egészen megfeledkezve a tripperéről
egyszer már angyalvért fejtem itt a csillagokból
hozzáképest szódavíz volt az anyám teje
tűzd föl a szárnyaidat
holnap elmegyünk GRIZETTE-hez
holnap osztrigát fogunk enni a boulevard italien-en és megnézzük
a villanyos madarakat
holnap átmegyünk a tuilleriákon
és a csillagbáron
hát igen
igen
nagyon szomorú voltam s éreztem beteg lábaimon hogyan nőnek a körmök
ó jaj
jaj
hozzám szakállasan és vakolatlan érnek el a csodák
2 × 2 = 4
csipkebokor nyílik ki mindenütt
de a modern lovaknak vasból vannak a fogaik
s aki reggel elindul nem bizonyos hogy estére hazaérkezik
az a legboldogabb akinek kifordítható a bőre
mert ki is nézhetne túl önmagán
amit fölállítunk az föl van állítva
de amit fölállítunk az nem jelent semmit
a folyók hajlandók darabokra törni ha sietni akarnak
az urak nem tudnak két lábbal lépni mint a verebek
tudjuk hogy az asszony elhagyja a párját
a majmok megnézték hátuljukat goldmann úr tükreiben és teljesen boldogok
talán ha sakkozni tudnék
de én semmihez sem értek igazán
a levágott disznó combjai ringlispielen ülnek a kirakatokban
én láttam párist és nem láttam semmit
szeretőm másállapotban várt rám az angyalföldi állomáson
anyámnak már egészen citromfeje lett a szegénységtől
nevetni akartam előttük de nagyon szégyelltem hogy
két nadrág van rajtam gatya nélkül
bizonyos hogy a költő vagy épít magának valamit amiben kedve telik
vagy bátran elmehet szivarvégszedőnek
vagy
vagy
madarak lenyelték a hangot
a fák azonban tovább énekelnek
ez már az öregség jele
de nem jelent semmit
én KASSÁK LAJOS vagyok
s fejünk fölött elröpül a nikkel szamovár.
Új versek [1923]
1923
19 [Az angyal átröpült…]
Az angyal átröpült a fekete hálón a libák összegyűltek az üvegáruházak körül s a szolgáló csapig fejte a köcsögöt
aki elment annak legyen könnyű a batyuja
de mi együgyű európai család vagyunk s az élet olyan körülöttünk mint a lehasznált cilinder
tele van bolhákkal vízi utakkal és 9 ujjú pilótákkal
emeld ki a gyereket a szemeidből
íme itt vannak súlyos melleikkel a liliomutcai anyák
lenvászonrudakból vannak a karjaik s parádéskocsisok nyújtózkodnak a kontyuk alatt
a gondolkodók most érkeztek meg a teve sárgaréz púpja alá
s a hegyek szülési kínokban szenvednek
a szülésznőnek azonban nincsen oklevele
nekem nincsen se ingem se gatyám
nincs ingem nincs ingem nincs ingem van szalmapapucsom
ingem nincsen van szalmapapucsom nincs ingem
ingem nincsen
de van szalmapapucsom
mégis csak te vagy oka mindennek
a szomszéd falu harangjai D mollban énekelnek
s te nem veszed észre a hólé belecsurog a szívünkbe
az is lehet hogy nagyon elzsírosodtunk
ó ó legjobb lenne meghalni
csöngessük be tehát a báránykákat
az erdőn túl még látni amint a világ vörös ködbe oldódik s a legszelídebb kutyák pávatollal hátuljukban a hold felé
röpülnek
semmi kétség ez a tizenkettedik óra
ra ra ra ó ra ra ó
kempeler úr meggyújtotta a csillagokat
a hadirokkantak becsukták a boltot
s mi hárman egypár szalmapapucsban átsétálunk a meghasadt hegyeken
20 [Testvéreink sírnak…]
Testvéreink sírnak csöndesség fenekén
nyulak nekiszabadultak a napkocsival
és kilenc hónap
másik oldalon hold a csirkeudvarok fölött
fény fényeskedik
hang hangzik
az idő nyomtalanul elment s most apátlan gyerekek verkliznek menyasszonyok koszorúja alatt húzd föl barátocskám
húzd fel a praktikusság óraművét
festőnek jól áll a rövidszárú nadrág
de nem lehet igazság ami nem mindenkinek igaz
én kicsi vagyok te nagy vagy vedd el a tükröket az asszonyok elől
királykisasszony szó nélkül keresztbe feküdt a patakon
s ez a forradalmárok miatt történt így
a civilizáció keresztmetszetében azonban megláthatod a legokosabb embert is amint langyos vizet öntöget a fejébe
nulla nulla öt öt öt kilenc kilenc kilenc
kilencszer kilenc öt nulla
s ha este van a spiritiszta egyesület elnöke átváltozik tehénné
a levegőben vörös bőgések úsznak mint díjbirkózók
ó jézus ki elveszed a világ bűneit
ó jaj a fák fölkötötték tavaszi nyakkendőjüket s ó jaj jaj a folyókon visszafelé utaznak a hullák
s a fantasztikus elképzelések a tereken gyönge borjúkkal és romantikus dekorációkkal ujjaid között szitáld ki az
anyacsillagokat
ki tudná bizonyosan mi lesz holnap
két ember ül egymással szemben a kávéházban
két ember kicsi és erős mint a bors
de a borsot levesbe főzik az asszonyok
a két ember tehát kettő
nagyokat kiáltanak
és állandóan észnél vannak
21 [Húsvét…]
Húsvét
hu-us-vét
a szerelem pántlikasövényei mellett
kivágott cipőben utazik a hipperlandi kefekötő
az anya sárga cukorrúddá változott tingli tangli hazavárja a gyerekeit
s íme a tűz hóból van s a szív megaludt mint a tej
ha elhajlik a domb
látni amint a vegetariánusok megrohamozzák a répaföldeket
akinek nincs nyugalmas otthona vegyen magának
villanylámpát önvédelmi használatra
vagy ki csodálkozik még azon hogy a forradalomnak porcellánból vannak a fogai
Jézus nagyon haragszik a bádogra
melyből évente újra kovácsolják
de meg kell születnie
mert ő a nagy légtornász az exotikus bárány
szeretjük nézni amint a szél összeveri a bokáit
a kakasok rekedten belenevetik magukat a hajnalba
így fordul föl minden a gyomrunk és a szokásaink között
egyedül a kapitány tartja magát
a hinták ferdén átlendülnek az égen
a ferdeséget cirkuszlovarnők fütyülik ki a vádlijukon
a füttyben megfagyott madarak laknak
én ülök a barátom oldalán aki gazdatiszt volt valamikor
és csodálkozom a gyönyörű ökörcsordán ami fönntartás nélkül legelészik
nagy kék szemeiben.
22 [Jó lenne…]
Jó lenne nagyon hosszút szaladni lámpák kiömlött szíveket hintálnak
biribum biribum biribum 4 és 22
23 és 5 a tehénke szemében családi örömök harmatoznak
elmentél s a virágok összecsukták tenyerüket
visszajöttél s a nap még messzebbre gurította arcát alagutak
néha lejönnek hozzám az üzenetek kisikált ábrázattal mint a cintányérok
föl fogunk ébredni
ó jaj jaj a világ kieshetik a keselyű szárnya alól
de semmi se vörös azért mert zöld
az ige meghalt s most a tények és tárgyak demonstrációja következik
költők torkából horgásszátok hát ki a gramofonokat
konstrukciók fémszálai rohannak a fénypontok alá
elektromosság kő és acél van az ember homloka mögött
falvak gyökértelenül elforognak a Sátán felé és én nem akarok tovább
a sárga torony alatt guggolni
világosság
az asszony hiába verte meg urát és viszont
szelek tengert nyerítenek
utak mozognak ébredést
az óra pontosabb mint a kapitalizmus ügynökei
s aki ilyenkor el tudja veszíteni a szemét az vagy vele se lát már vagy nélküle is lát már.
23 [A a a a…]
A a a a
b b b B
B megette A-t
A újra szülte B-t
de a szegény költő sem bírta tovább
beakasztotta magát felesége parázsládájába
s most reális holdak között él s nagy vajaskenyér kilátások között mint az okos emberek
ó jaj ó jaj jaj ki horgászna föl bennünket rettentő szívügyeinkből
bu bu bu-u-u buuuu
papalangó á-e-au
ó ó
a polgár csak egyszerű P betű s nem látja a gyerekeket akik fekete citerákkal menetelnek az ösvényen
3 × 3
egészen magunkra maradtunk
fejünk fölött szakadatlanul zuhog az eső
akarat vért esőz
szerelem vitriolt esőz
esőben tetszhalott költők pislognak
és nincs egyebünk az üvegtorkú madárnál
báró urat is elhagyta kedvese s ő most csokoládébonbont és leesett részvényeket sír a platánok alatt
barátocskám vedd le a keresztet a vállamról
valaki kinyitotta a kalapdobozokat
és álmainkból elindultak a lányok gyönyörű lábszáraikkal a fekete tűzfalakon
ki törődik hát a kotróvasakkal és a sámfákkal
reggel van
ökörhajcsárok énekelnek a viharzsákokban
sárga fénylasszókon lebegni
napok
mink
napok
napok
napok
napok
napok
tűzkiáltás
meghalni
NEM
24 [Szegénységünk virágait…]
Szegénységünk virágait énekeljük és a nap vándorol fölöttünk mérhetetlen zónákon
mint mindig egyedül vagyok üvegharangok madarak alszanak függőágyaikban
szomorúság kutak nagy reménytelen szomorúság kutak
és kurjantás valamennyien a fekete házba vagyunk bezárva parafa és a fiatal lányok álma
tapintásom alatt éhes szibériai faluk úsznak el mint a bárányok
utazunk tudod és a mi életünk a csodálkozás sóoszlopaiban
ki oltotta el a lámpákat
néha érezzük a márciusi szeleket
a fák masíroznak toronyiránt jégvermek rémületet figyelnek felhők között vörös angyal repül
ütni ütni a dobokat jelzőtáblák amerre halálunk vezet
hidd el
ez az összezsugorodott pont
vér és velő kiált belőlem
az évek fényen és elektromosságon élnek mi itt maradunk
röpülni nógatjuk magunkat
de gummiszalagból vagyunk mint az ünnepek
fáj a nyújtózkodás s a dombok kinyújtózkodnak amelyeken járni szerettünk volna.
25 [Kiterített tenyereimen…]
Kiterített tenyereimen gabonát vasat és embert dajkálok
fény az én rokonom sötétség kimászik a toronyablakon és lehull mint az ólom
állatok összebújnak a papírsárkány elől de az én barátaim
csavaros üveget és zöld maszatot kukorítanak
vigyázzatok vigyázzatok
alabástrom fejükkel jönnek felénk a ripulungi törpék
asztalosok összetákolták a koporsókat esthajnalcsillag világít
és állunk az utcasarkokon mint az eltévedtek hm hm
boldog aki kis spárgával meghúzhatja az ízét s a kompozíció visszaesik az egyensúlyba
nem kevésbé aki rá tud ülni az agyvelejére s várja hogy kinőjjenek alóla az új városok
bizony mondom szedjük föl sátorfánkat és baktassunk tovább legalább egy gummikilométernyit
a világ forog
látjátok kis gyerek vagyok életem nagy szomorúságfürtjeivel kinyújtom kezeimet
s innen és túlnan összekiáltanak bennem a hegyek
de az emberek hallgatnak
az emberek speciális vonatokon utaznak önmagukban
egyedül a bolondok kontyába érdemes még beleszúrni egy bogarat
aztán állítsuk be a szemaforokat
s induljunk el a testvérek felé akik nyugodtan alszanak
az elsülyedt szigeten
26 [Láttuk a kocsisokat…]
Láttuk a kocsisokat amint belebújtak gebéikbe hogy végre azok is mozogjanak
aztán felébredtünk és egyedül maradtunk gyártetőkön teljes ornátusban
forognak a ringlispilek
a lánygyerek vidáman énekli TA-A-A-AM TA-A-AM
de ki látta már a vidám lánygyereket
madarak kék nyilakat röpülnek s a föld visszaszippantotta a hegyeket
szél fúj
ó testvér testvérkém
este
didereg
ólmos
csillagot
27 [Az asszonyok fogai…]
Az asszonyok fogai tele vannak villámokkal
ha végig mentek az erdőkön emlékezzetek áporodott hálószobáitokra
ki ne szeretné jobban a győzelmet mint a halált
és mégis valamennyien bezárjuk fiókjainkat és elvándorolunk
testvérharangok fájdalmat harangoznak
dél van s íme még egyszer felmutatom magam az értelmeseknek
egyszerűen mondom: szeretem a ropogós kenyeret
egyszerűen mondom: vegyünk el attól egyet akinek kettő van
egyszerűen mondom: miniszterelnökünk tehene egykor Bismarck nevezetes tintatartója volt
sárga babérkoszorúk alatt jönnek a távolság bajnokai
virágok alszanak tornyok ájult mezők fölött virrasztanak
tüzet és elégedetlenséget kötöttem a homlokomra barátaim reszketnek
és nem tudják hogy mi is utazunk
vörös lámpásaival elúszik bennünk az idő s valaki vár bennünket a túlsó parton
Jakoska szép lány volt az ő emléke él bennem
harmonikás szoknyát és nyitott kabátkát viselt
de egy éjszaka a nagy hídról beledobta magát a folyóba
most menjetek szépen ti is aludni
feleségem már megfürösztötte a gyerekeket mert nehéz felhőket hajt errefelé a szél s lehet hogy holnap
valamennyiünknek ki kell bújnunk a bőrünkből
28 [Kiáltásom…]
Kiáltásom zöld mélységek fölött remeg az élet pedig egyszerű
s a szegényember lámpása rávilágít a legnagyobb bajokra
de a nap kétszer naponta ide-oda röpül fölöttünk kiterjesztett szárnyakkal mint a halál fekete madarai
remények menthetetlenül elsorvadnak alatta csak a nagy üvegharang emelkedik a mélységek fölött és kiált
a fáért a kőért és az állatokért
ők az én jó testvéreim
fiatal városokban élek egyedül és jaj jaj kis cérnaspulnikra gombolyítva zsebemben hordom az utaimat
s tribünökön néha megjelennek Guillaume Apollinaire szakállas jósnői
HOLNAP MEGINT MA LESZ mondja a szónok KÜLÖNBEN MINDENKI ÖNMAGA SZERENCSÉJÉNEK
KOVÁCSA
néhányan a hallgatóság közül sóoszloppá változtak és könnyeket eresztettek mint a rémregényekben szokás
a mozioperatőrök dolgoznak
aztán szétoszlik a tömeg az emberek megkülönböztethetőn a hullarabló hiénáktól a csíkos zebráktól lassan hazatalálnak
önmagukba
s akinek nincs jobb dolga
házakat épít gépeket konstruál vagy gyerekeket önt
29 [Ködöt itatunk…]
Ködöt itatunk a szívünkkel és vörös napot amit gyerekkorunkban a fejünkbe skatulyázunk könyökünkből néha
kicsavarjuk az életet és azt mondjuk: Uram ön rosszul teszi hogy kellőleg újra nem mázolja magát föl tehát föl föl
az idő szörnyű dunnákban hever fölöttünk s mi csak úszunk úszunk tovább mint a halak
mint a szent nagy halak s ha ketten vagyunk egyedül vagyunk
néhányan még ismerik közülünk az „Igaz Embert” aki büszke a fogaira
öregasszonyokkal vetekszik s minden sarokkőnél megkönnyebbül legalább két allegóriával
ó mi tudjuk az ő körmei alatt van elrejtve az Ige
ki emelné le unokáink vállairól az úr ábrázatát
szemeinkben összecsukódtak a távolságok
megfagyott kiáltásokat szakítunk le a nyelvünkről
és vérzünk
és vérzünk
íme az állatok bús és kimondhatatlan fájdalma ez
kicsi csigák peregjetek le tenyereimről
sírunk az ember embertelenségén
s a megváltók fölették java kenyerüket az elsüppedt félszerekben
30 [Fiúk szeretik a lányokat…]
Fiúk szeretik a lányokat
a lányok liliomot égetnek a szemükben s ha megérintik őket fölzengnek bennük a hangszerek
öreg zöld folyók nyújtóznak át a földeken néha úgy látszik kinyílnak a kapuk s a fák kiforrják lemetélt karjaikat
a gyerek feje 14 percig sajgott a nikkelfogóban
és mégis itt vagyunk valamennyien
papa az asztalfőn ül és lógatja a bajszát
9 gyerek 1 kanárimadár 3 muskátli és a teleírt adóívek
menyecskék fölbodorítják hiúságukat s a falak bocsánatot térdelnek hogy kissé fölmelegítettek bennünket
szegény barátom most kitárja karjait mint a Championok
1922
kívülestünk a lőtávolon
a nap leszállt
ó ki merítené ki szemünk vad mocsarait
talpunk alatt érezzük jajgató halottainkat
Te ott vagy Én itt vagyok
egymáshoz ér a húsunk és didergünk a világtalanságban
31 [Az idő amelyben élek…]
Az idő amelyben élek álmok és káromkodások cirádái alatt temetkezik
nyugodj meg galambom este van szomszédaink kiszedték műfogaikat s az asszonyok méhében megfogamzottak a
próféták
szép üvegkorsónkat tedd le a szegények asztalára
a völgyből fölhallani a füvek fák és kövek együgyű énekét
még nem találkoztam emberrel aki tisztább és nemesebb lett volna a karcsú hiénánál
az ember korareggel belefullad önmagába s este összetört oszlopok alá fekszik mint az árnyék
az öröm ami néha fölmozdul belőle nem rokon a fák márciusi hintázásaival
a gyerekek örökölt láncaikon pityeregnek
csak a vágyak kenyértelen vonatai húznak el bennünket a mozdulatlanságból
csakhogy él bennünk valami kizökkenthetetlen szerkezet
s kezeinken a század villamos kesztyűit viseljük
gyilkos újságok és lázadt gyűlések vágyakoznak ki belőlünk
a jóság arkangyala mellünkben fekszik holtan
este van
látjuk a csillagok gyémánt-vándorlásait
s a fák porbahajolnak ajándékaikkal.
32 [Napok és elszabadult csillagok…]
Napok és elszabadult csillagok száguldanak rajtunk keresztül
bennem esztendők alszanak mint kiéhezett gyerekek
te azt mondod mi is feküdjünk le véglegesen lámpácska lámpácska a nagy számfejtőkben elintéződött minden hiába
őgyelegsz a palánkok körül
butaság hidd el köpök az egész ceremóniára
Jézus Krisztus egyszerű kengyelfutó volt prédikációkból élt s ha akart volna ő is átkelhetett volna száraz lábbal a
tengeren
Ó jaj jaj de a világ lefelé siet
a világnak nincsenek okos grafikai jelei és egyáltalában nem konyít az államvasutak menetrendjeihez
ebben teljesen igazad van
de gondolj a kiveszőfélben lévő hercegnőkre és a megolajozott tolvajokra
a dolgok gyémánt tengelyen forognak
s délben a madarak kijönnek a fali órából és énekelnek a vonat elé ami megint csak belőlem indult el
fölijedt szemeink átvezetnek bennünket a komplikációkon
a virágok itt állnak és meleg szaguk van mint a szoptatós anyáknak
koporsók elsülyedtek és fényversek lettek belőlük
íme minden erőmet a lassan folydogáló eseményeknek
ne várakozzatok senkire
apám elitta szép gesztenyeszín fürtjeit
anyám szomorú fekete asszonyka a havas vidékről
s én elváltam mindenkitől hogy hazataláljak
ahol nagyszámú testvéreim élnek asztalom kemény morzsáin.
33 [Erdők elvándoroltak…]
Erdők elvándoroltak ágyaikból ellenségeink ólom szíve lent úszik a folyók mélyén a kénszínű patakokban hol a
szerelmesek élik megfejthetetlen életüket
mélységek hörögnek fájdalmat
reggeltől estig fekete sárban gyalogolunk nincsenek visszatérő köreink
nincsenek emlékvirágaink nincs tűzből kimentett szekerünk
a fákban méhek laknak és számolják napjainkat
vannak közöttünk akik megölték gyerekeiket hogy ők is meghalhassanak s azt hitték hónuk alól egyszerre kiesnek a
tüskék
szegény testvéreim
semmi sem történik véletlenül
utak keresztjén lángkutyák silbakolnak
együgyű rokonaink ott ülnek a bekerített udvarokon és hátrafelé énekelnek
de mégis százszor születik meg az aki egyszer megszületett
a madarak leejtették planétánkat
üvegből vagyunk s lassan színültig telünk fénnyel
ez az az óra mikor ő leszáll hogy meglátogasson bennünket
34 [Ha csak rajtunk múlna…]
Ha csak rajtunk múlna rég elveszítettük volna életünket tavasz a falak között röpül alacsonyan s mi nyugodtan
kinyújtózkodunk
békesség legyen velünk
felejtsd el a határoszlopokat mert csak a tiszta fény az amiben megfürödhetünk a bárányokat legeltető ég elvonul
fölöttünk s esténként összeütjük fogainkat mint a kiéhezett ragadozók
itt nincs többé semmi amit érdemes lenne számontartani az idő megette pókhálóból szőtt barátaimat s a részegek
nyelvéről leszakadtak a dalpántlikák
íme a dombokról jönnek lefelé a szegényemberek tenyereiken néha magasra emelik a szemeiket s néha fölsóhajtanak
belőlük a száradó patakok
tüskével és vastörmelékkel bélelt szavak hevernek bennem de ma semmit sem tudok kimondani
fájnak a távolságok amik köztem és magam között vannak
ó ó ki nyitja meg egyszer magtáraink arany kapuit
a nap kicsöngette az erdők kígyóit és városok molylepkéit
anyám elveszítette kenyéren és vízen nevelt gyerekeit s mi most kenyér nélkül és víz nélkül éljük szétszórt életünket.
35 [Ébren vagyunk…]
Ébren vagyunk s a májusi kertek felszállnak körülöttünk mint a kitüzesedett madarak vetkőzz le egészen mezítelenre
világosság csurog ránk testvéreink sovány falkában hajtják maguk előtt az esztendőket mégis hinni lehet hogy
megállnak fölöttünk a csillagzatok mély kutakat ásunk magunkba napról napra egyöntetű nehéz munkát végzünk de
nem látszik meg rajtunk az öregség
sorsunk legnehezebbje hogy nagyon könnyűek vagyunk
csepergő eső becsurog a szívbe az újszülötteket bárányokhoz hasonlítjuk s szelíden kettéfűrészeljük magunkat ha este
hazajövünk a városból
most szomorúság porzik a kötélhálókból
az égben nem lakik senki
kosárfonó ismerőseim megtagadták háromlábú székeiket.
36 [Szívünk fölött…]
Szívünk fölött a dolgok egyszerűsége alszik tudjuk a halottak fénykocsikon száguldanak mi itt vagyunk a föld tenyerén
játszunk szomorkodunk és le vagyunk kötve önmagunkhoz
ha valaki megágyazna bégető juhainknak akkor boldogok lennénk
az órák vérrel vannak teleöntve s most ők is mind zokognak
ne elégedjetek meg azzal amitek van ha elmegyünk egymás mellett fájnak összeütött csontjaink és nincs aki megváltson
bennünket
ez a szürke ház körülöttünk fénnyel átszőtt üvegen keresztül látlak s néha elhúznak előttünk a vonatok aranyhalai
a vizek csöndjében puha húsosszájú virágok élnek ők is az ég felé nyújtóznak és nem ismernek bennünket akik ég és víz
között kallódunk
bizony de ki törődik ezzel
valamennyiünknek meg vannak a maga kis mániái
emlékek kiesnek a lakkdobozokból és értelmetlenül szétporlanak
felejtsünk el mindent maradék nélkül
szemeinkben az érintetlen láz világít
ablaktalan kunyhóban születtünk s nem tudom megérteni mért ragaszkodunk a hideg fémekhez.
37 [Asszonyok puha kontyában…]
Asszonyok puha kontyában égnek napjaink ők gazdagon élnek puha vattával bélelt falaik között simaságot tüzet és
jóságot rejtegetnek ruhájuk alatt
kiszámíthatatlan út a mi utunk minden a kék bura alatt van letakarva
fogjátok meg a kezeinket homlokunkról töröljétek le a gyöngeség verítékét
aranyspirálisok úsznak a légvonatban
terveink zászlóit lelegelték a fénymadarak
kicsiny szibériai falu ahol a gyerekeket keresztbe fektette az éhség
sokszor eszembe jutnak az erdők ahol karcsú tiszta állatok kövér füvet legelésznek könnyű csontjainkat ki segíti át a
fekete zónákon.
38 [Gondolatunk hideg…]
Gondolatunk hideg acélsíkon vándorol a koldusok az élet legambiciózusabb vadászai elborult szemeik visszajárnak az
asszonyok éjszakáiba
puszta tenyerükből delejes fény sugárzik
a Sátán egyszer egy pipogya embert vitt föl magával a hegyre és azt mondta neki
íme csak akarnod kell és mindez a tied lehet
azóta fogva tart bennünket a föld nyitott kapuk vagyunk a melegség átcsurog rajtunk
de néha visszaváltozunk emberré s ilyenkor megsimogatjuk rőt szakálunkat
tudjuk hogy távolságok feküsznek közöttünk lépjetek egyet lépjetek
kettőt
elvetni magunkat szomszédainkban mint a gabonamagot
források éneke mozdul föl bennünk s a reggel elveszi rossz álmainkat.
39 [Megtöretlen falvakban…]
Megtöretlen falvakban születtek
ismerik a napfölkeltét a friss tejet s a telihúsú lányt aki a harangok és diófák ikertestvére
a vonatok érintetlenül elröpülnek tőlük
arccal a földnek
de mit tudnak ebből a világ urai megadjuk magunkat a szélnek és átlátszóbbak vagyunk az üvegnél
számadásaink vannak amiket sohasem fogunk jóvátenni
ők benne állnak a látóhatárban
néha leintenek hozzánk s látjuk a mögöttük virágzó fákat
az emberi történelem fáj bennünk
visszatérő utaink és öreg szüleink vannak
ó jaj ez az első keserűen földobott ének belőlem
nem tudlak összefogni benneteket
jó testvérek
lyukas tenyeremben megfagytak a menekültek
a folyók alvó gyerekeket ringatnak
élni szeretnének és meghalunk
felejtsétek együgyű vétkeinket.
40 [Távolságok ólomkatonái…]
Távolságok ólomkatonái ereszkedtek le éjszakáinkba
utak kilengő vonalain hintázunk pajtásom gép újsághír vízesés és sírunk az elveszett napok fölött
a terhes asszonyok mind egyidőben vannak velünk te azt mondod az idővel vagyunk
áldottak összekevert órák keringenek fölöttünk és lassan kimaradunk a partok közül
de ki ismer minket egyedül inni a fényből barátok közeli melegsége
utazások önmagunkban
Ó TA-A-BA-RA Ó TA-BA-RA-TUM
██████████████ FÖLTÉPETT GYÖKEREIM
mikor találjuk meg éveink virágbokrétáit
a dolgok mélységéről beszélek neked
vezessetek át a részeg városokon
földalatti rokonaim kiáltanak
ember ember
FÖL
FÖL
Tisztaság könyve
1926
[Végre mégis csak jó…]
Végre mégis csak jó lenne kifordítani magunkat – mondtam egy este a feleségemnek. – Ami eddig belül volt forduljon
kívülre és viszont. Oktalanság a gyerekekre gondolni, akik higanykönnyeket sírnak és minduntalan be akarnak csapni
bennünket.
Oktalanság. 1923, Bécsben, ahol mindenki villannyal meg gázzal világít, petróleumlámpa alatt kuksolni, egye meg a
fene a gyökereit is az ilyen életnek.
– Hát mit akarsz csinálni? – kérdezte a feleségem.
– Mit akarok csinálni?!
– Mit akarsz csinálni?
– Álmos vagyok. Vesd meg a díványomat s ha nincs más dolgod gyere szépen mellém. Hiába nevetsz, nagyon el
vagyok keseredve.
Muzsikák és fényességek szólnak belőlem.
Vegyétek le vállaimról az alvó embereket.
Kenyerem morzsáit összeszedem és reggel ötkor kiszórom az ébredő madaraknak.
[Napjaink acélfákká lettek…]
Napjaink acélfákká lettek, fényességben nőnek föl a horizonton. Asszony és férfi egy cél felé menetelnek a hideg
késélen. Csak annyi különbség van köztük, hogy az egyiknek elöl van a melle, a másiknak hátul van a háta. Az
ilyesmiről tehát beszélni is kár.
Vagy célba jutunk közösen vagy elvisz bennünket az ördög.
Távolságok ezüstöt ködlenek.
Óh, egyedül és mindnyájan együtt.
Ami mögöttünk van az bennünk van. Talán betegek is vagyunk tőle, megáldott Anyácska. Most a te szent arcod felé
fordítjuk az arcunk. Vannak közöttünk, akik alázatosan nyálaznak feléd, mások kimondhatatlan dicséretektől
vonaglanak, mint az epileptikusok – én nem egészen vagyok egyvéleményen ezekkel. Belenézek a te kékvizű szemeidbe
és azt mondom:
– Nem prófétát, nem új méhes gazdát, nem ajándékozó rokont keresek. Én nem hiszek az ilyesminek a komolyságában s
kérlek téged, te se higyj ezeknek a holdravonító barátainknak.
Te meg vagy, ahogy vagy – a magad emberségéből.
Én is lenni akarok, – a magam emberségéből.
Csak az él, aki megtalálta önmaga életét.
Együtt ülök a feleségemmel és néhány fiatal diákkal az asztalnál, az ő tanításairól beszélgetünk és kimozdíthatatlanul
hisszük, hogy igazunk van.
[Madarak csőre…]
Madarak csőre hangvillákat fűrészel le a magasból.
Néha eljön hozzánk is az idő, hogy a tenyerére vegyen bennünket és kiemeljen önmagunk mélységeiből. Sokan
vagyunk, sok, buta dologról kellene beszélnem, de mégis, ha jól meggondoljuk minden bennünk van elvetve. A dolgok
innen is, onnan is hozzánk ütődnek és észrevétlenül átváltozunk kővé vagy acéllá.
Van nehézkedésünk és van feszítő energiánk s ha kell kitaláljuk az életlehetőségeket. Lassan arra is rászokom, hogy
kölcsönöket kérjek, pedig bizonyos, hogy adni szeretnék a legjobban.
Így talán kiélhetném az alaptermészetemet, ami most csak az írásaimban és képeimben nyilatkozik meg.
Nagy hómezők vannak körülöttem, gyümölcsfa rokonaim elaludtak a szélben.
Testvértelen vagyok és erősen kopaszodom. Epigonjaim mafla cikkeket írnak ellenem.
Csámpásak a cipőim. El vagyok zárva a lányoktól.
Nincs eső fölöttem és nincs nap fölöttem.
Viharok síró liliomokat fésülnek.
De jó barátaim hiába mondják, haljak meg, hogy végre ők is előtérbe jöhessenek. Tömör anyagból gyúrtak, szívós és
kíméletlen vagyok. Ki tudtam gyomlálni magamból a forradalmi frázisokat, költő létemre megöltem magamban a
verset. Most nyugodt lelkiismerettel eltemetem a tornapapucsaimat.
Szeretnék jó matematikus lenni vagy jó mérnök.
Kegyetlenül visszaszorítottak bennünket. De igazság, hogy itt vagyunk.
A perspektívák átszaladnak az üvegfalakon.
Ássátok föl magatokban a szellem halhatatlanságát és az anyag ellenállását.
[Lehet, hogy mégis jobbra fordul…]
Lehet, hogy mégis jobbra fordul a sorsunk. Néha már látom is az utakat, amiket reggelenként kihúzok magamból.
Pontosan a lábaink elé sínezem, elindulunk, megyünk rajtuk estig és reggel kezdődik az egész elülről. A feleségem
valami bolgár diplomatához jár varrni s este hazahozza a vacsoráját… Tulajdonképpen ezért lehetséges minden.
– Tyű, a szentségit! – kiáltom – tyű, de kutyamód jól élnek ezek!!
– Buta vagy Kasi! – mondja a feleségem, – Született szegény ember vagy és soha nem fogod megérteni a dolgokat.
Képzeld el, azok naponta kétszer, kétszer ennyit adnak a kutyáknak. Be kell látni, nehéz az élet. Sokszor egészen
belegabalyodom a terveimbe és okoskodásaimba. Ha már embernek születtünk, legalább a legnehezebb periódusainkban
kutyákká változhatnánk. Mindig nagyon irigyeltem a kutyákat. Istenem, egy kutyának, ha csak kis szerencséje van jó
házba kerül, forralt tejet meg vágott húst kap enni, naponta megfürösztik és a fiatal asszony ágyában alszik.
Szó nélkül nézek a feleségemre. Közömbösnek tettetem magam, de mégis, nagyon a ruhája alá mehettek szemeim.
Érzi, hogy akarok tőle valamit. Hangosan beszél át hozzám a lámpa fölött, hogy a gyerekek is meghallják:
– Féltizenegy és mi még mindig nem alszunk.
– Persze, menj aludni, féltizenegy. Persze, persze, menj aludni, galambom, féltizenegy.
A szerelmesek véres könnyeket tudnak sírni s ők boldogok.
A ragadozókról azonban csak a jó isten gondoskodik és nincsen vattázott paplanuk, hogy melegen betakarózhassanak.
Kint fekszem a mezőkön és végtelen aranydrótokon jönnek le hozzám a napdarazsak. Szemeim előtt rézsút elröpülnek a
villamosok. Úgy érzem a légvonat néha fölemel, de ez nem igaz. Bizonyosan kétfenekű ládában élünk.
[Szívünk körül…]
Szívünk körül kövek, állatok és növények virrasztanak. Ellenségeink a mi legjobb barátaink. Semmiből sem lehet
kikapcsolódni. Egyszerűen félrevonulni – mert ami kívülünk van az is bennünk van, mint a négyzetben a kör vagy
fordítva. Ha valami újat felfedezünk, akkor önmagunkat fedeztük föl.
A művész mindig önmagából merít, a művész feneketlen tenger, mint valami tiszta ablak néz föl a mérhetetlen
magasba. A művész egység s a konstrukciók középpontja.
Kritikus időket élünk. Az elme borotvaélével lekaszáltuk magunk körül a romantika kék virágait, ma már nem kétséges,
hogy az ember a legtermészetellenesebb állat a földön. Otromba cikcakokat csinál meggondolásból. Enni szeretne és
előre beletörődik, hogy eltolják a vályútól, a legegyszerűbb dolgokat sem tudja hátsó értelem nélkül fölfogni, szexuális
potenciák emésztik és irtózik a gyerektől.
Bátran elkiálthatnánk magunkat: összetörünk, valamennyien összetörünk mielőtt szemeinkből kiönthetnénk az
értelmetlenség piszkos vizét.
De te azt mondod: elfáradtam, szomorú azonban nem vagyok.
Én látom az utakat, amik a horizont felől hegybegöngyölődnek.
De te azt mondod: nem vagyok szomorú!
Én hallom, amint a kapuk befordulnak gyémánt sarkaikon.
De te azt mondod: nem! Nem vagyok szomorú!
S én érzem, amint elsorvadnak gyökereink és súlytalanul feloldódunk a ködben. Csak a papucsaink fekete nyoma marad
meg az iszapban. De mindazonáltal mi a szerencsésebbek közé tartozunk.
Vannak, akik cérnavékony kötélen balanszíroznak ég és föld között s akik fejetlenül rohannak ide-oda a megolvadt
utcákban; vannak, akik lehervadt kanóccal feküsznek keskeny vaságyaikon és hangtalanok és csontszínűek, mint a halál.
Ó jaj, ó jaj.
Fájdalmak és kétségbeesések lobognak belőlem.
A nagy folyó közepén állok mezítelenül. Ha kinyújtanám a kezeimet talán elaludnék testvéreim érintésétől. Életemben
már sokat panaszkodtam s még többet káromkodtam. De mindez csak a kéményben van följegyezve fekete krétával. Jó
lenne fölszedni a sátorfánkat és nyomtalanul kivándorolni erről a vadászterületről.
[Vérrel és fekete ráccsal…]
Vérrel és fekete ráccsal vagyunk körülvéve, nincs gondolatunk, amit megélhetnénk. Lent járunk az emlékeink között,
öreg gyerekek utaznak velünk, a fákról leolvadnak az acéllevelek, kinyitjuk a tenyerünket és azt mondjuk: ami benne
van röpüljön föl a szabad levegőbe.
Ahhoz, hogy valaki elbírja az életet, le kell szoknia a jóról és a rosszról. Tudnunk kell, hogy a világkonstrukció részei
vagyunk. Minden csak a mában van és a mi részünkre van. Sáros keréknyomoknak, harangzúgásnak és emberi
tragédiáknak vagyunk a részei.
A ma emberét a konstrukciók megismerése és az elemek legyőzésére való törekvés jellemzi.
Fizika és metafizika.
Centrális és decentrális.
Egoizmus és kollektivizmus.
Mind belőlem kiinduló és hozzám visszatérő magamtörvényei.
A tisztaság kristály tenyerén fekszünk és érezzük, hogy minden a mi belső, vérbeli rokonunk. Minden a mi rokonunk,
tehát szigorúaknak és keményöklűeknek kell lennünk. A világ mai képén rossz, naturalista festők dolgoznak. Végre is
meg kell fejni a teheneket, szét kell hasogatni a nagy történelmi vásznakat és ki kell jelenteni, hogy mi is itt vagyunk.
Ember! Konstruktőr!
Egyensúly.
Élettisztaság.
Ahol felszakadnak a mi álmatlan éjszakáink.
Költők fölfogják az idők láthatatlan jeleit.
Ha nem virágoznának bennem lángok, amik feléd kiáltanak, már rég meghaltam volna. De a szív tűzből van és idegen
ajtókon kopog. Látom a partokat, amint elfolynak mellettem s szemeim előtt kinyílik a tér a világossággal áldott.
41 [Ritkán megyek emberek közé…]
Ritkán megyek emberek közé szomorú vagyok néha egészen szememre húzom a kalapom
esztendők homokot csikorognak a fogaim között
ki kergeti szét alólam egyszer az összekígyózott utakat
a pusztulás fekete angyalai keringnek a városok felett
itt becsukódtak a kapuk hidak ájultan leszakadtak
esténként felgyújtottam magamban a szegénység kristályait
csak ülök a sárgaréz hold alatt úgy érzem nincs senki a világosságban
akit meleg tenyeremmel megsimogathatnék
valaki fölszedte mögöttem a síneket most egyedül vagyok az új dolgok kezdeténél
de mégis azt mondom íme a nagy gyűjtőlencse is én vagyok
én vagyok az elveszett fűzfasíp és a mezítelen állatszelídítő is én vagyok
csak akarnom kellene és árnyékommal letakarhatnám a világot
látjátok tehát mégsem olyan mély az árok mint ahogy a mérnök kiszámította
ismerek egy házat tele könyvekkel üveg hangokkal és jó vacsorák emlékével
egy nagy asszony él a házban dróthajú kicsiny fiaival
kint zokognak a megkéselt szerelmesek
a nagy asszony kicsiny fiai járnak ide-oda a meleg szobákban
jóságból vannak és művészetet csinálnak
szeressétek az elzárt tereken élő báránykákat.
42 [Átröpültük a szárazságot…]
Átröpültük a szárazságot most tavaszesőt és vaszöldet énekelünk az embernek
arcunkkal végre a napfelé fordulunk kibonthatók vagyunk fák vagyunk
kövek vagyunk tengerek vagyunk gyerekeink vannak millió számra
aki nagyot mond kicsit cselekszik szomorú hogy mindnyájunkban lakik néhány szarkamadár
ha élni akarunk teremtenünk kell hogy teremthessünk szívünk fölé föl kell szerelni a patikamérleget
1–2–3 bizonyos hogy az általános számításokon múlik minden
ó testvér ki bent élsz a gyárakban és műhelyekben töröd a vasat hogy kenyered legyen belőle gondolj rám akinek se
kenyere se vasa nincsen
nappal van az ég fekete hamuban alszik fölöttem
ki hallja meg föl-fölkiáltó harangjaimat
hiába minden zárt kapuk előtt állok szemeimből kihullanak a csillagok
fájdalmaim üvegszilánkjai néha még fölröpülnek a széllel de teli pohár víz van a kezemben
tudom hogy a lány fehér ingecskéjében meghal ezen az éjszakán
ó jaj jaj ez a mi sorsunk
az ég alszik
a lány meghal
mi tavaszesőt és vaszöldet énekelünk az embernek.
43 [Városok fekete tavaiban…]
Városok fekete tavaiban fürdetjük életünket néha felénk hajolnak a dolgok hogy megsimogassanak néha kiáltunk néha
jégoszlopok alszanak bennünk mozdíthatatlanul egészen kicsi pont vagyok
ó jaj jaj
álmaim gabonaföldjén virágzóm egyedül hangok és vonalak vannak az életben amiket soha sem fogunk megfejteni
az egyik állandóan vonz a másik állandóan taszít bennünket
adjátok ide a kezeiteket hitek és emelkedések áradnak belőlem
halleluja halleluja
a világ mechanikus lendülete az én anyám és piros ruhás lányom
ma élünk de ki tudja mi lesz velünk holnap
aranytollú madarak sírnak az idegeimben
induljunk el hogy idejében találkozhassunk vele
a mesterlegénnyel
aki boldog szamarán épp most érkezett le a hegyekből.
44 [Tenyereimbe virágmagvakat ültettem…]
Tenyereimbe virágmagvakat ültettem a nap fölissza körülöttünk a pocsolyákat a tulajdon erőnk az ami szimpatikussá
vagy antipatikussá tesz
a gyönge ember szappanbuborék alatt ül és harmonikázik
az erős ember sorsa egyszerű az állatok megérzik a jóságot ami pirosra süti az arcát és benne ugrál az izmaiban
de vannak tüzek amik mindnyájunkat megégetnek a legveszedelmesebbiket tavasznak hívják a szív fiatalon elporlad ha
találkozik vele
37 éve annak hogy az anyám útnak indított azt mondta eredj és vigyázz keresztben el ne szaladjon előtted a fekete
macska
aki elindul mindig árkok felé indul minden 24 órában rászáll az este
még látni ahogy a méhek teli kosaraikkal átvándorolnak a folyón de ez már csak az események utójátéka
aludni szeretnék és észrevétlenül átváltozni magammá
ki lát majd le a kút fenekére ahol az előttünk még ösmeretlen idők képe van elrejtve
egy bécsi szobaasszony lámpája alatt ülök erdők és viharok sírnak ki belőlem és semmi nem igaz abból amit mondok.
45 [Kristályok ébredést harangoznak…]
Kristályok ébredést harangoznak 1924 március a szomorúság lecsorog rólunk a völgyekbe
vetőmagvakat meg kiélesített fegyvereket hordunk az agyvelőnkben
újra a magunké vagyunk
a fehér jegenyék árnyékában bogarak laknak néha ők is feljönnek s szárnyra kelnek
ez az elektromos dal és az óra amely a szomszéd zsebében aludt öt álló esztendeig
de nem az elaggott királyt akarom dicsérni hanem a fazekakat amikben mindennapi eledelünk főzik
ha a népszónokról utóbb be is bizonyították hogy kalandor volt azért csak éltesse őt sokáig az isten
ezek mind kis dolgok az ember lelkifurdalás nélkül a ruhafogasra akasztja valamennyit
aztán tovább megy
te rendelkezhetsz velem korlátlanul és én rendelkezem veled
a virágok nagy kortyokat isznak a napból ezért tudnak gondtalanul megállni az életben
de mi történik a hőssel aki vért szagolt s most sötét pincelépcsőkön jönnek fel álmai
ne olvassatok rossz könyveket
mert az anyák szaga és a rossz könyvek azok amik onániára és hosszú alvásra csábítják a gyereket
sok világtalan torony van bennem amit így ki kellene mondanom
nincsenek alattam kerekek amik tovább vinnének
ha nem tudok hamarosan valami okosat kitalálni meg kell halnom a tavasz erős és nedves levegőjétől.
46 [Az ember szíve alatt…]
Az ember szíve alatt hőforrások vannak elrejtve ezt néha a szerelem mélységének is nevezzük kosaraink peremére
kifektetjük a virágokat
a fák szomorúan elvirágoznak az esztendők is elvirágoznak
semmi kétség tehát a dolgok belénkfogóznak gyökereikkel amit az öregek kimondanak
az kővéválik a gyerekek emlékezetében
ó barátocskám állj föl a munkapadokhoz és mondd ki a rendet ami benned van
nincsenek többé kimeríthetetlen tintásüvegeink propagáljuk a tömegsportot
a városépítésben követeljük az egyenes vonalvezetést
ki gondol vissza a dalra az elszenesedett legelőkre
megéltük az órát mikor a papagájok csőrén elfordul a világ
az élet egyszerű törvényei szerint
pillantások összegyűjtik a messzit
a kör közepén vagyok
szemeimen átvándorol a tárgyak ismeretlen ábrázata
hallom a kisarjadt növények beszédét.
47 [Lányok megszámolják…]
Lányok megszámolják a fölzaklatott csillagokat a gondolatok rendezetlenek a kezek
messzire eltapogatnak a pocsolyaszínű csöndben
íme most széthullik fölöttünk barátaink dicsérete
távolságok fölnyitott zsilipjei reggeli érzékenység a munkások veteményes kertecskéi a szomorú kis filagóriákkal
a föld másik oldalára készültem s itt ülök a nagyanyám tejszagú zsámolyán
érintsd meg a fehéret
megérintem a feketét
idők növekedést táplálnak
emeld meg a feketét
megemelem a vöröset
véren és döglesztő iszapon ringatóznak a befüggönyözött házak
de én odaadom neked az égő lámpát
a hideg alumínium kulcsot
és a megjavított fütyülőt
menj
maradj
menj
aki itt marad egyedül marad
emlékek száradnak a nyelvünk alatt
a szerelem közeli rokona az olajnak súlyos és beleissza magát a csontokba.
48 [Gerendákat támasztani…]
Gerendákat támasztani születtünk falak között mélyen alszik a szegénység
a keselyű elejtette a fekete orsót lakkdobozokból májusi énekszót építünk
a szomorúság nehézkes háziállat
a kisgyerek azonban megáll az eltévedt generális előtt és szabadon engedi játékait
minden ujján karikagyűrű a törvények így kerülnek vissza a napfény alá a tisztaság medrében terek nevetést
hullámzanak
látom a fák növekedését miket az idők változásai közben társaim szívébe ültettem
mérnökök szerszámládájából megszületett a hajnal
alumíniummadarak ülnek a gerendákon
kertben vagyunk a tekintet elindul föl föl a létrán
a kerítésen túl gyékénykosarában ébredezik a kisded
aki teremteni akar átlát a falakon
acéltenyerek dajkálnak rejtelmek szétmállnak az ember szeme előtt
hallgasd a fényszekér vágtat.
49 [Esténként lehajtjuk zászlóinkat…]
Esténként lehajtjuk zászlóinkat egyedül vagyunk a sötétség betakar bennünket
ó kiszakadtság és kirekesztettség
fekete vaspántokon forognak a csillagok látni a horizonton átlépő utakat és az összeterelt nyájakat amint levetik
fénygyapjukat
amiről beszélek az a valóság egyszínűsége a szívben
akárha mondom NEM akárha mondom Igen a dolgok rendületlenül újjászületnek benne
a kovács ilyenkor kint ül a tejfehér hold alatt és lassan emberré változik
a pékek azonban összetörik magukat a kádak fölött nem veszik észre a levegő hideg érintését s hogy a hosszú kések
kettéfűrészelik őket akár a halálra ítélt tárgyakat
az emberanya magzatai ők valamennyien
az én testvéreim
de nem mondom nekik aranyból öntött oszlop
nem csókolom meg kemény csizmájuk alatt a földet
pincék torkából előbújnak a ködök
egy a mi kezdetünk és kiteljesedésünk
átléptünk a tehetetlenség sövénykerítésén
érezzük hogy élünk
éjjel és nappal időnk ábrázatán dolgozunk.
50 [Vannak egészen alsórendű dolgok…]
Vannak egészen alsórendű dolgok amik a hétköznapok árnyékában laknak
ha elmegyünk mellettük szemeinket fölkergetjük a polcokra elvándorolt rokonainkat keressük mindenütt
íme barátom kezében a lámpa várjuk hogy kimerítse belőlünk a keserűséget
a szigetek fölszállnak a világosságban
ez a vörös üveglap amin elcsúszik a megijedt ember sikolytása
reggelek ezüst hajója úszik közöttünk nehezemre esne kezemet beletenni a kezedbe
a folyó kiönti a fehér húsú halakat azért tudjuk a szél fölneveli kölykeit
egyetlen fa virágzik a pusztában a madarak megfagytak rajta
a 13 angyal és a 13 koldus az ég fekete ráncaiban
de mi csak a sárga fénytölcsérek nyílását látjuk
amint átvándorolnak a város házai között
reménytelenül
reménytelenül a mélyre leszállott garádicsokon állunk nincs aki könnyű ujjaival megfésülje gondjainkat.
51 [Az asztalt leterítették…]
Az asztalt leterítették frissen mosott kendővel a napszag álmosítja a gyereket érzem a tavalyi gyümölcsök ízét és a
tekintetet ami megvert levett kalappal a zarándok
mondom: elvezetlek benneteket a források eredetéhez
mondom: a lány levetkőzik a tükör előtt de ellobban ha valaki észreveszi
ez a kétfenekű láda titka
a madár gondtalanul fölszáll a varázsló tégelyéből
csak az a baj hogy sokan vagyunk együtt s a csoda szétmálik a fekete tükörlapon
délelőtt 11 óra 37 perc
sárga rotációs papíron vonaglanak az öngyilkosok
számokat mondunk föl
falakból kisóhajt a tavaszi nedvesség.
52 [Fény és árnyék…]
Fény és árnyék között fekszik az árok ami elválaszt bennünket néha látjuk amint a tűz felszáll a földről aztán
terebélyesen visszahull a kertekben kinőnek a virágok
fordítsd el a kulcsot a zár kinyílik
de kint a szabad mezőkön megretten az ember a vonatok elvesznek az alagutakban
messziről jöttem csontjaimban érzem a fáradtságot
utak forgása
s te sötét lepedőkön úszó nap
ki kellene szárítani a mocsarakat
kérdésmegválaszolatlanul
a hegyeken túl emlékek kísértik meg a vándort
egyedül a zöldszemű kígyó az aki elnyelhetne bennünket
egyedül a zöldszemű kígyó az aki nem apellál a józan meggondolásra
mutasd meg magad a szörnyű állatnak aki szeret téged
csönd van
esteledik.
53 [Az anya megszegi a kenyeret…]
Az anya megszegi a kenyeret valamennyiünk előtt egy karéj kenyér egy darab az átváltozott földből gyötrődés és
elégedetlenség
a nyugtalan vízszínén kipattan a gondolat
nem tudjuk honnan indultunk és hová fogunk betérni
az asszony gyerekkel áldott a férfi nincs otthon mikor az új vendég megérkezik
de a fénytükör világít
de a fényoszlop kiált
hiába hogy a tárgyak elrejtik anyagtörvényüket
az események váratlanul ránktörnek
harcok harcok
örökharc testvérharc kenyérharc
vér friss magvakkal ülteti be a földet
a szél elvitte az anya boldogtalan énekét.
54 [Lámpák vörös fejét…]
Lámpák vörös fejét kibontani a ködből ez a feladat
és a vér ami megtört kezeinkből csepereg de nem ezt
az építés törvényeit a földet és a gyerekek szolgaságát akarjuk elmondani
a vékonytollazatú madár megfagyott a kilincsen látni amint a fiatal házaspár elvonul
a túlsó parton az éjszaka emlői friss vizet permeteznek
reménykedni reménykedni
harcolni harcolni
a szenvedés íze szétmállik a reggelben és egyáltalán meg tudunk-e halni a termékenység rózsáival a körmeink alatt
zuhanó harangok
a tűz fellobogott a kakasok álmában s az árnyék észrevétlenül átváltozott
a hintán
völgyek ásítanak és zokognak
kifeszített háló vagyok ég és föld között menetelni fölfelé
csak menetelni fölfelé a hegyre melyet anyánkból és szeretőnkből neveltünk és mindazonáltal
mégis
így alszik bennünk szagos rózsafa ágyán az ördög
a nap megitatja az állatok szemeit
nyomorúságunk fészkeiből megszületik a kiáltás és a gyöngy ami a vizek színén világít.
55 [Merítsetek a kutakból…]
Merítsetek a kutakból melyeket szívetek rejtekén őriztek valamennyiünkben felporzanak az elfelejtett utak és a fiatal
lány mély fájdalommal telik meg az első szerelemtől
tőlem hozzátok és tőletek hozzámig röpülnek el a fénysugarak de ki hiszi el hogy ez így rendben van
a fák állnak és hangtalanul kivirágoznak
merre induljak kérdezem
merre induljak a letaglózott városban a fekete háztetők felett vagy a csöndes vízmentén emléktelen ez a föld mondják
emléktelen és reménytelen
de nézzétek a magvak kinyílnak a szélben az emberek cement és vasházakat emelnek
merre jársz hát
testvérünk utazik a szélkocsiban
a holt kisasszony lassan fölébred a kirakatban
kitárulkozás
találkoztál-e már a baráttal aki várt rád születésed óráján öledből leesett egy virág s az utca megtelik részegekkel most a
nagylakat részeiről beszélek
nézzetek át az arannyal és pókhálóval beszőtt függönyökön a gyerek kilépte az első lépéseket
az anya elváltozottan csodálkozik énekel az alvó madár és a mennyezet alá tévedt lámpa.
56 [Szavakat gyűjtünk…]
Szavakat gyűjtünk a papírra a fájdalom és öröm szavait a lélek felépül
karjaid melegen átfonnak a hang érccel telített és elszáll a hínárok fölött fehér pelyhek hullanak ki fekete szemeidből
ki üdvözöl téged születő pillanat
az alvó ember néha kilép a falak közül és észreveszi hogy mély kutakkal és vándorló csillagokkal van körülvéve zöld
moha alatt feküsznek ígéreteink
halott az óra amit az asszony a lemészárolt katona után örökölt
érezzük ahogy az esték megmártanak bennünket az indigószínű tengerben a szabad ég alatt úszunk
a te hívó tenyered a csillag ami világít
gyöngy a te életed ami a felhőkön gurul
nem mondom ki a neved a szél és vizek örvényei rólad beszélnek
és a szoba ahol játékaim között ülök.
57 [Zsírtalan a föld…]
Zsírtalan a föld amin dolgozok de azért élek fafaragással és kőtöréssel is foglalkozom
a nap egész közel ül mellettem a széken feleségem kezében megolvadnak a gyerekek
üdvözöllek fekete csillag üdvözöllek
nem lehet kétséges hogy te vagy az én elvándorolt apám olajfelhő
s az egyszemű paripa valamennyiünk álmában
itt az ideje hogy elhullott napjaimmal számoljak
hogy megfeleljek a kérdésekre amik az emlékezés üvegházában virrasztanak
tenyérnyi föld a mi otthonunk mégis messzebb vagy te a szűznél aki a tó fenekén alszik
íme az utakról letörölték az oroszlánok lábanyomát ólommezők alá takaróztak a virágok
s a városokból valami vad szél kisöpörte a lámpákat
halott itt minden a mélység és a magasság a kinyitott szem a vágy a nyershúsú anyag
kiálts felém barátom
testvéreim énekeljetek felém a szegénység padlásszobáiból
a fájdalom lehull a tűz előtt és fehérbe öltözik
kinyíltak a szavaim és élnek
egy madár szállt a fűre
vizek tükröket remegnek
a szőke elefánton a nagy égi állaton utazom szakadatlanul.
58 [Szomorúságot összetörni…]
Szomorúságot összetörni a szívben meg nem épített terveim s ó távozó barátaim a reggeli vonatok ablakaiban a gyűlölet
itt van de az erdő felkúszott az ég kötelein
a fény közelében tartózkodunk
leheletedben érzem a józan ember részegségét
örvénylés a halánték körül s a megsebzett szarvas fájdalmasan bőg a csöndben
a megfeketedett tüzek alatt
szomjúságom
kiöntöm mint a megülepedett vizet a dolgok beszélnek hozzám s nem tudom ki vagy s hogy fehér vagy vörös-e a kapu
ami becsukódott mögötted
nem kell hogy a varázsló kezei érintsenek ismerem a vihart ami az éjszaka slepjében kísért forgólépcsők ahogy a
színházakban kívánják s a földből kiszakadnak a csillagok gyökerei hideg fémek siklanak szemeid mélyén
egy ember fölérkezett a hegyre
az ágakon látni ahogy a vér megfagy.
59 [Fiatal lány alszik…]
Fiatal lány alszik az éjszaka mélyén az elsülyedt vánkoson alszik gyantamezőket lélegzik vérengző állataival a
moziigazgató elvonult a horizonton
ismeritek a kérdést ami a szemek kútjából emelkedik föl
kisgyermek a kerekek előtt kinyitott szárnyakkal szerelmünk árnyékát
legyezzük kiáltásod áttöri a falakat
így törüljük le a táblát amire életünket rajzoltuk nem tudjuk merre visz a hajó amin ülünk
egy felhőrongyra van feltéve minden
nyugtalanság átvérzett köd
beszélgetek veled az elvonult színben az éjszaka vastraverzeiben és a telefonkagylók zúgásában
egy vörös hajú fa nő föl a lány ablaka előtt
tenyereimen átszűröm a világosságcsöppeket
lábaink alól
naphorgonyok emelik a tavaszi földet.
60 [Fölemellek hogy lássanak…]
Fölemellek hogy lássanak kőből vagy te elrejtett karmokkal és fényerekkel a homlokodon a hang és szín törvénye nem
idegen nekem és meghatározza előttem a tájat
lassú mozdulások az unalom felhői esőznek
ellenségeink átlátszó tagokkal ülnek a kanálisok rácsain
megzsúfolt pillanat
a harcok trombitái összetörtek
anyja mellén kövéren csüng a magzat ki tudja mi lesz belőle
a könyörületes ábrázatot keresem akit valaha jól ismertem gazdátlan tányér az asztalon
a fa hegyén egyedül él a madár és fekete éneket sír
nyissuk ki az ablakot ahonnan a győzelem embereit látni
összetartozás szavai kikelnek a homokban
mellettem vagy és a tied vagyok énekelj a sötét házak között örömünk vitorlái lobognak.
61 [Ki ismeri az idegent…]
Ki ismeri az idegent aki a köd alatt vándorol
a zöld fához hasonlóan kérdések és feleletek között állok s nevetek mialatt karjaid vonalát simítom
hűlt szavak az ajkak között mégis enyém a föld az elfeneklett bánat és a tűz megriadt szíved alatt rejtőzik
egy kiáltás bomlik ki az éjszakában nem ismerem az utat ami hozzád vezetne
hol van az óra ami halott éveimet megváltja
a fonál végén élsz te az anyamadár szemében
fekete gyöngyök peregnek ujjaim közül
aludj
aludj.
62 [Üveg és vas között…]
Üveg és vas között úsznak tenyereim ismerem az éjszaka fekete medvéit emlékszem öregeimre akik gyümölcsöt és
lakkozott fapipát hoztak betegágyamhoz
kegyetlenül nehéz rajtam a föld ahol születtem
kinyitom a legyezőt fényből van és a kakas tarajához hasonlít
így tehát nem rólad beszélek
nem virrasztok és nem alszom
hűvös szél repül a felhők alatt szeretnék leszállni a mélybe s ablaktalan a ház melyből kihajlok
hallgasd hogy csikorog a lánc a sötét köpenyeg alatt
lásd a nagy kerék amint föl és le gördül
gyűlölet és megérkezés
az utca mélyén elveszítettem a gyermeket aki én voltam ó kettéhasadt kárpitfalak
és tetők melyekből a keserű múlt szivárog.
63 [A külvárosok házai között…]
A külvárosok házai között élek a mezítelen lány és a durva káromkodások testvérségében gyakran ki akarok törni
korlátaim közül
a gondolat egy késszúrás itt minden pillanat egy szem a hétköznapok láncából
de nem a könyörgés az ami a számon van nem a fájdalom sem a meghasonlás keserű vize érzem a kezed érintését és azt
hogy egyszer kivezet engem a kerítés mögül ahol virágaim hervadnak
érzem hogy a rosszat és jót egyformán megérdemlem az igazságos mérleg híve vagyok
éles szemekkel és kemény kezekkel
magányosan állok itt színekkel és formákkal telítve s mondanivalókkal
amik rólunk és miattunk szólnak
azoknak akik megértenek és azokról is akik nem értenek meg
ó napjaim
el nem veszthető napjaim a padlásszobákból műhelyekből országutakról
és a vidám emlékű kocsmákból
merre fordul az árnyék amin röpülök
fekete vagy fehér ez a pont
tengeren ringatnak hogy kiáltsak
hallgatok
alszom.
64 [Fekete trapézon repülnek…]
Fekete trapézon repülnek el vágyaim és a hangok amik szerelmem árnyékában fakadnak
úgy látszik végleg elfelejtettem a házat ahol jó szüleim élnek
ó fénytornyok és fénysebek
nehéz nekem a tetszhalott gyermek a fájdalom és gyűlölet felhői esőznek
a vámőrre figyelmeztetlek aki szörnyethalt München kapui előtt
tudod-e még ki menydörög a lemezplatni mögött
esténként hazamenni a meredek lépcsőházban így csukódik össze fölöttem az idő érzem ahogy a szél megfagy a
gyékényen
és nem aludni nagyon sokáig nem aludni reggelig nem aludni másnap délig nem aludni egyáltalában nem aludni
csak feküdni az ágyon elgyűrt ingben és megkeményedett ábrázattal
a sárga tehén közben hétszer átmegy a kerten
pam pamm
üvegen gurulnak könnyeim
egy kardcsőrű madár megölte hűséges szolgámat
most az asszony felé fordulok hogy átadjam kinyílt virágaim
nem ismer meg
a szomszéd lakkozott asztalkája áll közöttünk
hogyan is kerültem hát idáig.
65 [A hajnal trombitái köszöntenek…]
A hajnal trombitái köszöntenek minket a hajnal öregjei és fiataljai
hideg árnyékunkba hull a kígyó mielőtt szemeit ránk emelhetné
emlékezz rám ha elmegyek a víz összegyűrődik lépteim mögött
most a négy fal között dolgozom tollal ecsettel vésőkkel és más egyszerű szerszámokkal
tűz és kibontatlan titok van az ujjaimban az építés törvényeit hirdetem
de sajnos nekünk a legjobb barátaink értelmét is át kell alakítanunk
toronylámpa és bányamunkás vagyok egyszemélyben mi az amit nem értesz meg belőlem
íme itt van a tányér fehér porcellánból készítettem
és keresztben fekszik rajta a kés ami fiatal gyümölcstől véres
ne nevess hogy beszélek hozzád nem tudok elszakadni tőled
bátor fiaiddal és termékeny asszonyaiddal
életem tavaszi környéke vagy te
az elindulásom és megérkezésem vagy te
megmozsdom a fényben hogy tiszta és jószagú legyek neked
a hullám bejön a szobába hogy elvigyen
vasszerkezeten állok
kiáltásomban harcaid emlékei virágoznak.
35 vers
1931
66 [Egy kéz jeleket ír a falra…]
Egy kéz jeleket ír a falra a tárgytalan nyugtalanság üzeneteit
hol vagyok én hogy nem látlak téged csillagvándorlás
emlékezetemben világítanak lépteid
s az eső csak hull hull az ordító városok fölött
guruló érckocsik mikben hozzám hasonló emberek élnek
nem idegen nékem a harc s a bajtársak szeretete
lendületeim fonalán legyőzöttek és feldicsőültek ragyognak
mégis ő az akit keresek fogaim között széttörik a kiáltás hullámok amik körülvesznek
menni vagy maradni kérdezik és senki nem találja meg a feleletet
minden csak te miattad történik
meghatározhatatlan pont vagy a tájban
kibontott zászlók hívják közelebb életem.
67 [Valaki szíven szúrta a lányt…]
Valaki szíven szúrta a lányt az erdőben fiatal volt kötény és jegygyűrű nélkül indult el hazulról
a nyirkos mezőben fekszik látni hogy játék az egész
sárga viaszból van akár az angyalok
én föl alá mozgok a szobában hogy ne halljam az éjszaka fájdalmát
ahogy a falakhoz csapódik
kérdezni szeretnék valamit de itt hiúság minden
jól van ez így hogy én találtam meg a kést és nem a gyermek aki megölhetné magát vele érzem hogy égett hangja van és
kegyetlenül nehéz
az emlékezés kötelein csüngök
alattam az aranyszegélyű torony és az erdő ahol a gyilkos nyomai páráznak
hét mérföldre van innen a kedvesem
rossz újsághírt olvastam
nem tudom hol lakik az orvos aki délelőttre magához rendelt
megsimítom a halat amint a márvány asztalon fekszik
hideg és tüskékkel behintett.
68 [Szemed sugarán forognak napjaim…]
Szemed sugarán forognak napjaim
nevetsz és felemelsz a magasságba kék sómezőkön vándorolok
kenyérfák és a csukott ajtók kilincsei szívemben
ó szánalom örvénye s te kiválasztott lény
kristályaim fénytöréseiben őrizlek
távol vagyok tőled
tollaimról lepereg a víz sírás ez mert nyájaim elhullanak a tisztátalanság környékein
törvény ez az időre és térre
íme jegyzetek a tűzkatasztrófákról és a zuguccák nőcsábászairól
íme a különbségtevés hogy elvittem a gyermek álmát
ifjúságod rózsaleveleit miket a fekete bajszú hentesnek akartál ajándékozni
megfoghatatlan vagyok hínáraidban
hajnalhinta
asszony
ellened mondom
kenyér
kalapács.
69 [A nap szárnyai ketté osztják életünket…]
A nap szárnyai ketté osztják életünket egyik a tiéd másik a néma állaté ki szívem barlangjaiban kóborol
anya a gyermekével munkás a szerszámaival uccalány nagy sebekkel a homlokán
nem kérdeznek meg melyik világtáj felé fordulsz
a meredek uccán zokogva jönnek le álmaid
s a halálra ítélt aki a hídon átmegy
azt mondják isten tenyerén forognak az orsók
azt mondják a szerelmesek kinyílt virágokat álmodnak
mindez nem igaz
egyszerű törvények határozzák meg a dolgokat
ismered a súlyos vasmadarat aki a fellegek mögött röpül
a magtalan cseléd gyermeke ő akaratból és elkeseredésből
fémalakzatban jön hogy igazságot tegyen
ez a halál
de lásd itt vagyok melletted hová is mehetnék ezeken a fényrongyokon.
70 [A virágnak árnyéka van…]
A virágnak árnyéka van a felhőnek aranyból koronája minden a te szemeidtől függ s attól az acélcilindertől ami a
domboldalon ketyeg
senki se int feléd feküdj le reggel sokkal tisztábban láthatod a dolgok arcát
gyapjúmedencében aludni szeretnél akár a bepólyázott gyermek vagy elvonulni a harcosokkal idegen tájakra
ismerem szemeid villanását és részeg vagyok tőle
íme a zsilipek felszakadtak
a köteleket elmetélték s a katonák fegyverei csörögnek mögöttem
egy férfi kihirdeti a téren el kell mennem innen nem védekezem és nem félek
derék ember az aki a parancs ellenkezőjét teljesíti gondolom vörös ceruza van a kezemben
szóljak még valamit ne szóljak
távol vagy
a szél egyre magasabbra emelkedik a várossal
de azért lehet hogy elérlek.
71 [A mellékuccákból jöttem…]
A mellékuccákból jöttem 11 barátommal földik voltunk s virzsinia szivart szívtunk hazai szokásból
12 lányt kerestünk magunknak mikor megtaláltuk őket haragosan szétváltunk s mindnyájan éreztük oldalunkon nővel
nem élhetünk együtt suszterekkel szabókkal pincérekkel és nagybajszú minisztériumi tisztviselőkkel
a pálya kezdetén voltam
szeretsz kérdeztem a lánytól s vártam hogy mondjon valamit amitől ketté hasadnak a falak az emeleti erkélyen állt alig
értem fel a melléig sokáig vártam az eredményre de hogy semmi különösebb nem történt vörös úszódresszbe öltöztem
és kimentem a tengerre
11 ember feküdt a parton 11 kiégett szivarral a ferde szájában
ti már itt vagytok
aludtak és nem feleltek
fehér madarak szálltak a víz fölött énekeltek és csőrükkel megsebezték az alacsony felhőket.
72 [Kopogtam az ajtón…]
Kopogtam az ajtón kopogtam az ablakon kopogtam a takarón ami alatt aludt
egyszer az erdő bejáratánál találkoztam vele s azóta anélkül hogy megmondta volna nem tudom elfelejteni a nevét
dolgozom és ő fáj ahogy az anyagot megérintem
furcsa ez nektek keresztül fekszik a tájon s mellének dombjain átvonulnak az angyalok magasra húzott térdeit világítom
és befestem akár egy dekoratív tárgyat
ó kölyök kora a fájdalomnak ó lépcsők miken esténként elindulok s amiknek nincs vége csak kezdete van
testvér ki évezredek óta ott ülsz a halott előtt kelj fel és pattogtasd meg a vidámság ostorait
nem könyörögni jöttem és nem aludni
fekete nap
hullj át
szavaim záporán.
73 [Nem bontom ki a titkot…]
Nem bontom ki a titkot kelyhéből nem vetem meg a kamaszt aki bolondságokra kapatja szívét
egyszer egy fiatal házaspár megfeledkezett magáról s boldogságával kiült az uccára
jól van ha ti ennyire boldogok vagytok mondták az emberek haljatok meg hogy szép emlékeink maradjanak rólatok
papok katonák és gyárosok jöttek össze a dombon s a fiatal pár csakugyan meghalt
húsvét volt
a harangok elvándoroltak a városból
a bárányok széthullatták bíbor vércsöppeiket
a munkások részegek voltak
csak egy négy éves gyermekkel nem számolt senki a porban ült és házat épített földből és vízből.
74 [Ez a kamaszok ébredése…]
Ez a kamaszok ébredése a kamaszoké akik mozdulatlan tóban úsznak s még semmi jóra nem emlékeznek
mit mondjak nekik hogy méltók legyenek a társadalmi törvények betöltésére
fiatalkoromban én választottam magamnak szeretőt pecsenyére és pálinkára költöttem el a heti bérem
bolondság lenne ha ugyanezt tennétek
a szélfogóban lakik öreganyánk eresszétek ki ő majd tanácsol valamit
de addig is jó lesz ha naponta kétszer lemosakodtok hideg vízben kerülitek a nyilvános klozetteket s esténként nem
vetemedtek Bernard Shaw olvasására
hiába tiltakoztok tribünök épülnek bennetek s ágyatokból egy napon előjön maga a sátán
ma még nagyképűek és szentimentálisak vagytok
azt hiszitek két szomorú lámpa között nőttök fel műkezekkel és műlábakkal de mindenki tudja a nyílt tereken
lődörögtök és hencegtek a pattanásokkal amik orrotok körül virágoznak.
75 [Egyszerű ember…]
Egyszerű ember te megszólítatlanul is barátom
te kemény katona s te ébresztő szavú testvére a szegényeknek
kiről most lehajtott fejjel emlékeznek a munkapadok rabszolgái s az otthon számkivetettjei
katonáid meleg szívéből és börtönőreid fekete könyveiből ideírom a neved
Stromfeld Aurél
nem ismertük születésed óráját nem jártunk az úton ami hozzád vezethetett volna
s egy napon mikor te elindultál önmagad felé összetalálkoztál mivelünk
harcos voltál és az igazság harcosa lett belőled
a termő földek és a fölszabadult ember felé meneteltünk s te világítottál előttünk
magadban fölszabadult fölszabadító
akik valamikor melletted voltak azok elmaradtak tőled s akik mellé te odaálltál azok veled maradnak
lesznek akik csak most ismernek rád mikor elmentél s csak most érzik meg hogy nem szakadhatnak el tőled
azt mondják meghaltál de hogyan is halhatnál meg addig amíg mi élünk
eljöttél hogy segíts rajtunk szemeidben láttuk a sorsunk meleg kezeid
benne feküdtek
a kezeinkben s ezért mi nem felejthetünk el téged soha
s most szólva rólad nem sírunk mint a tehetetlen árvák nem illene ez a te példaadó életedhez
te a szocializmus katonája voltál
te a munkások katonája voltál
dicséret neked derék testvérünk.
76 [Vasat tettem a tűzbe…]
Vasat tettem a tűzbe kovácsoltam később megolajoztam és eleven gép lett belőle
a te játéktereden élünk gondtalan ábrázatomat mutatom és sokan vannak akik csodálkoznak rajta hogy megértesz engem
termékeny föld az én tenyerem s a szemeim megöntözik fénnyel
te szereted a tisztaságot
én a tisztaság törvényeit keresem
te örülsz a nagy gyerekeidnek
én vagyok a te legnagyobb gyereked
te barátja vagy a nyughatatlan erőnek
én a legnyugtalanabb erő vagyok akivel eddig találkoztál
te én vagy és én te vagyok
meg tudnád magyarázni az életünket
sohse bajlódj vele
aki benéz a tükörbe láthat bennünket amint elmegyünk a szemei előtt s kerekeink fölfelé gurulnak a hegyre
egyszerűbb ez a csodánál.
77 [Kiléptem a házból…]
Kiléptem a házból hogy köszöntselek és megdicsérjelek kezeim érintésével
hadd tudja meg mindenki te az én párom vagy feleségem és barátom
nem cicomázlak ruhákkal és nyegle szavakkal ahogyan a nőkhöz általában illik
csak melletted vagyok értelemmel beszélsz hozzám és közösen dolgozunk
hogy gyerekeinkkel együtt könnyebben megélhessünk
nem vagyunk már egészen fiatalok
de állandóan a fiatalok csoportjaiban tartózkodunk
nincs hogy miért féljünk tőlük
vagy mért is félhetnének ők mitőlünk
a végtelenség két pontja között egyszál kötélen vándorolunk
és ott is odahaza vagyunk ahol idegennek néznek bennünket
egyszerű ételek gőzölögnek tányérjainkban
néha csinálok valamit amit művészetnek neveznek
mindig a szegények és az elszánt harcosok oldalán állunk
mi is kellene még
nem különbözők csak számbavehetők akarunk lenni köztetek
mert aki álmos aludjon de aki lámpásnak rendeltetett az égjen
íme kinyitom kapuinkat szél jár előttünk és széthordja madaraim énekét.
78 [Anyagot formálok…]
Anyagot formálok acélból kést gondolatból szavakat
egyszerű mesterember vagyok aki későn fekszik fáradtan ébred és szorgalmasan dolgozik
néha kijönnek hozzám a barátaim zenélnek okoskodnak s végül felajánlják a békepoharat –
nem iszom
de néha a fiatal lányok is ellátogatnak hozzám karcsú magas lábszáraikon akár a növendék állatok
igen ti a kedvemre valók vagytok gondolom és megfogom a mellüket és megtapogatom a combjukat
így múlik az idő s a seb amit szívem fölött hordok
ha szólni tudnék most örömeimről beszélnék
ha egyedül lennék hozzákötném magam a lányhoz aki ép most fordul be a barlang száján
de mért gondolkodom azon amit cselekedni kellene
egy fekete madár mézet eszik a virágból
nem engedi hogy átmenjek a kerten
csak nézem a fát
pirosan hullanak levelei.
79 [Különféle magvakat őrzök…]
Különféle magvakat őrzök egy korsóban
rezeda mályva kökörcsin stb. magokat amiket ha elültetnék sárga csibék kelnének ki belőlük és lelegelnék virágaim
rossz gondolataim így bujdokolnak a föld alatt a nap nem füröszti és a szél nem fésüli meg őket soha
s mindezért kire haragudjam nem tudom
itt ülök a nedves árnyékban még emlékszem ahogy az őrség elvonult előttem a rablóval
akit halálra ítéltek
ha erőm lenne hozzá megmenteném ezt a testvéremet mondtam az asszonynak aki a kedvesem volt akkor
fogadd el barátom mondanám neki s a kiszabadított kezeibe adnám ezt a rózsát
az asszony nevetett s keblére tűzte a virágom
húsz év múlt el azóta
fájnak a dolgok mikre emlékeznem kell
s egyáltalában én vagyok-e az aki itt ül vagy a testvérem a halálra ítélt
valaki a nevemen szólít keresem a sötétben de csak a saját lépéseimet hallom.
80 [Kék lepedők alatt…]
Kék lepedők alatt feküsznek halottaim
ó testvérek kiket a bajok és harcok örvényei partra vetettek
ismerlek benneteket sorban ismerem álmaitok mélységeit és cselekedeteitek rugóit
emlékeim koszorújában virágoztok és nehéz szagotok elterjed a szomorú városok fölött
anyák és gyermekek ülnek a terítetlen asztalok körül reménytelenül s árnyékaik kilépnek a falakból hogy a letört
vállakra nehezedjenek
e pillanatban azt hiszem halottak vagyunk mi is megláncolt farkasokkal a mellünkben az ének amit fájdalmaimból
szakítok hogy ragyogjon fáradtan lebeg ma fölöttetek akár a füst
a gyárak és műhelyek elátkozott füstje a vonatok és hajók füstje
ó testvéreim kiket az elsülyedt utcákban s a gyönyörű tereken könyörtelenül lemészároltak
teremtő karjaitokra gondolok s a nyugtalanságra amit sötét szemeitekben hordtátok
egy csomó vagyok én is sorsotok fonalán eleven része az egésznek
ó ledöntött oszlopai életemnek
nevetek dicséretével a bezárt ajtókon zörgetek
s zörögnek láncaim és fegyvereim.
81 [Vedd át tőlem a kilincset…]
Vedd át tőlem a kilincset s a kis pénzecskémet mielőtt meghalok
rossz álmaim kísértenek átmegyek az ösvényen hogy melletted legyek kedvesem
de miért ez a lárma ki felejtett itt a lámpa alatt a részeg vámőrök között meghalni könnyű de így feküdni az indulatok
hullámain tehetetlenül
ó életem sodra asszonyok sírása egy távoli csillagon
gondolom a tüzek így emésztik el s a vizek így fullasztják meg áldozataikat
ez a halálra ítélt vőlegény mondja valaki a hátam mögött és nem ismer meg amint szembekerül velem
szállj le a lóról és gyere közelebb kiáltom felé a te nemzetséged gyermeke vagyok én is már rég látni kívántalak s
miattad hagytam el az ágyat ahol a nyugalom palántái csíráznak gyertek közelebb mind akik csak éltek ezen a földön
boldog családtagok s ti boldogtalan számkivetettek
egyedül vagyok a vártán s amíg hallgatok a tetők pléhzászlói csikorognak
gyárak kürtjei s a templomok harangjai verseim komorságát éneklik
így történik az emberrel ki megművelte földjeit s most új munkára készül
emlékek fércelik lépteim
elindultam hogy találkozzam veled
de idegen vagyok itt testvéreimet sem ismerem.
82 [Krétával befirkált palánkok…]
Krétával befirkált palánkok hosszán megyek Bobula felé
mély ez az éjszaka fázom s a csillagok fénye pincérkoromra emlékeztet
mikor hideg fémtányérokat tisztogattam Aachenben
az elmúlás hamufelhői lebegnek fölöttem
ó barátaim kiket 1914-ben a győzelem szomjúsága emésztett elszálltatok akár a hollók s még ma sem tértetek vissza
s ó ti legkedvesebb testvéreim mind akik elestetek a forradalmakban vagy a felfedező utak s az egyszerű munka
áldozatai lettetek
ha most elkezdeném a számadást ki nyert s ki vesztett közülünk többet
nappalok és éjszakák áradása áradó vágyaim seregei vonulnak előttem
nincs itt helye a kérdésnek sem a gondolatnak amely elmúlt dolgokat idéz
elindultam hogy jól érezzem magam ezen az órán hogy megismerkedjem a vidék embereivel
s a szanaszét termő füvekkel és virágokkal
a sötét falak mögött már együtt ülnek a családok az apa tisztán a napi munka után most az asztalnál langyos tejet iszik a
gyerekeivel és feleségével aki megint teherben van
primitív játékszerek és vörös fedelű könyvek hevernek a padlón
megérintem az embereket és megérintem a tárgyakat
lassan morzsolódnak a szavak s elérnek mindenhová ahol hasonló életek pislognak
ti nem értitek meg őket
a munka emberei s a szülő asszonyok laknak errefelé
biztosak az erejükben s a harcok angyala egy reggel kivezeti őket
a kapukon.
83 [A folyó bal partján…]
A folyó bal partján van a mező falak állnak körülötte s ezek a falak a mi házunk
íme itt élek én egy asszonnyal és számtalan gyerekkel akár a király akit a város szegényei halálosan irigyelnek
adjak valamit ezeknek az árváknak kérdezem magamtól mit adhatnék nekik aminek örülni tudnának
nagy az én feledékenységem s tele vagyok rossz szokásokkal
ha észreveszem hogy papírból van a talaj mibe gyökereimet eresztettem elfog a szédülés
de ez is csak a pillanatok játéka bennem
madaram fölszáll a fénybe jóslatot mond s elűzi aggodalmaim
miért is félnék nem lakik itt nékem sem barátom sem ellenségem
ha jól látom ez az egész csak egy szürke felhő
ez az a zászló ami a vonatokat átereszti a hídon
menjetek hát ti is mondom társaimnak akik azért jöttek velem hogy az árnyékban eltemessenek
egészségesek még az én tagjaim nem akarok én még aludni menni
hallom az órák szívverését s a dalt amit a csillagok ragyognak
olajat öntök a tűzre
meleg van körülöttem s nyugodtan ülök a világosságban.
84 [Emlékszem még…]
Emlékszem még a városra ahol születtem a sötét utcák embereire s az első lányra kinek a melleit megérintettem
megőrzött titkok ó céljaim és letörülhetetlen nyomai éveimnek
hegyeken és tengereken kel át a vándor s akár a madarak elénekli együgyű örömeit és kimeríthetetlen fájdalmait
a források meleg vizeiben bugyognak föl emlékeim
szavaid emléke tested egészségének emléke
a parasztok negyedében lakott ő együtt az apjával és árva testvéreivel
ha jobban ment a dolguk nagy húsfalatokat evett s nem akart az angyalokhoz hasonlítani
egyszerű kőművesek jöttek ki a telepre s ő szeretőjük lett a részeges legényeknek
ezt én éppen úgy tudtam mint a város gonoszlelkű vénasszonyai
de megsimogatta szőke kecskeszakállam és hangosan a nevemen szólított hogy felébredjek
akkortól kezdve együtt ittam a kőművesekkel s mikor elmentek elindultam velük az idegen tájakra
néha beszélgettek a lányról de én a két szép házinyulammal játszottam s úgy tettem mintha más nem is érdekelne
az idő elmegy a széllel s az ember itt marad a fekete kút peremén
találkoznék-e vele ha lefelé elindulnék a létrán
a kérdés a remény gyermeke de a tüske még mélyebbre ereszkedik a szívben
a függönyön át látom két idegen sétál ablakom előtt
az egyik jobbra tart a másik balra.
85 [14 hónapig dolgoztam…]
14 hónapig dolgoztam a bányában emberek között akik nem éltek emberi életet
reggel ahogy megmutatkozott a nap lementünk a sötét föld alá s este mikor a nap eltűnt feljöttünk a sötét éjszakába
úgy éreztük valami ismeretlen személy rendelkezik velünk
akár a barmok szó nélkül dolgoztunk s szabad időnkben gyerekeket nemzettünk merő unalomból
egész falut telepítettünk be rokonainkkal és a gyakorta kettesben született ivadékainkkal
néha kijöttek hozzánk az urak pénzt osztottak szét de mégis nem ezek voltak a mi legszebb napjaink
szerettünk elszédülni az erős dohánytól és szerettük Johann Filipovics nevű munkavezető meséit hallgatni
őszbajuszú komor medve volt az öreg ő volt a gyerekek keresztapja és ő búcsúztatta el csúnya összeaszott halottainkat
fekete ingben és fekete ördögbőr nadrágban ott álldogáltam mellette
de belőlem nem tudtak kifakadni a könnyek
honnan jöttem én hogy így megkérgesedett a természetem
idegen vagy te itt is mondtam magamnak és fölmásztam a hegyre ami álmaimból emelkedett ki az égig
aranyrakománnyal indult el Indiából s most döglötten fekszik a tenger fenekén
fiatalok voltak ők is kék szallagok lobogtak a sapkájuknál s az édesanyjuk kirajzolt szívét viselték a karjukon
összefogódzkodtunk
három elvetemedett kölyök a felhőkben tántorogtunk életünk felé
86 [Keljünk fel a hajnalban…]
Keljünk fel a hajnalban testvérem keljünk fel és lásd a dolgok arcát s a történések kezdetét ahogyan én látom
lásd hogy a madár csőrében a kerek nappal fölrepült és közben énekel
a munka ritmusát halljad ami megmozgatja tagjainkat a csönd kihull belőlünk akár a megemésztett eledel s rohan velünk
a vér a mi teremtő nyughatatlan vérünk
feléd közeledem a fölrajzott tereken s az uccák emberhullámai közt érzem a fürdőzők határtalan örömét
a fal ami tegnap még itt állt közöttünk tiszta párákban száll a horizonton
szemed örvényeiből előjönnek a varázslók a körutak selyemboltjai s gyönyörű paripáján a cirkuszlovarnő
nem fekete koporsó, hanem katonazene az ami lépteink kíséri az ő arca az ami világít az ő tenyeréből virágoznak ki
gyermekkorunk rózsái
vonatunk kitárt ablaka ez a hajnal
így fordul kerekünk az ablakok fényében s az alvó gyerek fölött arany vitorláikkal elszállnak a méhek
ujjaim játsznak a testeden akár egy hangszeren s nem kérdezem emlékszel-e még a katonára aki megölte kedvesét hogy
megnyerhesse az ütközetet
végigmegyek veled az ösvényen kéz a kézben s szívünk könnyű dobogásával mellünkben a hidak korlátjairól már
leolvadtak az öngyilkosok árnyai
ó testvéreim
tenyérnyi földön együtt vagyunk valamennyien
borítsuk le a múltat gyászos nehéz kendőkkel.
87 [Hajolj fölém…]
Hajolj fölém és simítsd el homlokom ráncait
fáradt testem fölött igazítsd meg a takarókat és itass meg hűsítő friss vízzel
hogy reggelre kelve egészséges lábakkal egészséges szívvel és egészséges szándékkal léphessek le a földre
miért is akartam tegnap meghalni miért is nem nyúltam a kenyérhez és szalonnához
ledűltem akár az aggastyán s máris fölfelé nyújtóztam fiatalon
a fekete vitorla elszállt tekintetem elől látom a napot a tiszta kék égen amint tüzes kardjával kettéosztja a nappal
rózsabokrait s az éjszaka vonító bestiáit
s látom fáradhatatlanul dolgozó társaimat a fiatal legényeket és fiatal lányokat
zakatoló gyárakban hatalmas gyűléstermekben s a kunyhók befalazott ablakai mögött hallom elszánt éneküket s a
menetelő lábaik kopogását
kiáltom
ez a mi igazi életünk
visszakiáltanak
s intenek felém nehéz kezeikkel.
88 [Tegyétek rám a takarókat…]
Tegyétek rám a takarókat a lázbeteg ember fázik s úgy érzi hiába viaskodik a halállal
baráti kezek érintését őrzik ezek a rongyok fény és melegség rejtőzik ezekben a tárgyakban s a beteg fényre és
melegségre vágyik
mélységek és magasságok között fekszem akár egy szalmaszál a vízszínén kint a fekete ég alatt
érzem ahogy a szelek átemelnek a sötétség torlaszain ó testvéreim kiket talán megütöttem mocskos kezeimmel s
hiúságomban elárultalak benneteket bocsássatok meg ezen az órán
sötét alagút melyben az emlékek seregei menetelnek
így mozdulatlanul elindulok én is visszafelé életemben tehervonatokon és lassú vontató hajókon utazom látom a zöld
madarat a nap vitorlái között ül és énekel
nem felejtettem el az öreg gesztenyesütőt aki az év háromnegyed részében lánykereskedelmet űzött a folyó innenső és
túlsó partja között
lármás folyami hajósokkal volt tele az ivó egy nyúlszájú lány ült a söntés mögött és szőrös fehér lábai kilátszottak a pult
alól
ó jézus fából faragott isten ott ültek alattad a részeg parasztok és újabb italban kártyáztak
az elhagyott állomások peronján trombitaszóval járt a légvonat és hajtotta maga előtt az elhagyott újságpapirosok nyáját
rövidnadrágos gyerek voltam s gyönge fogaim között szörnyű késekkel dolgozott a hideg ma már föl sem ismerném
magam az avas fényképek között melyeket itt őrzök az asztalom fiókjában
úgy látom akik itt vagytok ti is mind messze vagytok tőlem egyetlen embert ismertem aki bizonyosan szeretett engem
de megölte valami lázas betegség mielőtt beszélhettem volna vele
itt fekszem most én is a nehéz takarók alatt intsetek búcsút a fáradt utazó felé.
89 [Alig tudok szólni…]
Alig tudok szólni hozzád – mondod – mérlegre teszed a szavaim és belenézel a szemeimbe hogy megremegek előtted
nem szolgálónak születtem fiatal vagyok még a nehéz munkára és szeretnék erős és egészséges maradni eljövendő
gyermekeim részére
mit adjak hát néked hogy megbékélj velem – kérdezem – kit állítsak melléd hogy ápolja arcod rózsáit s felborzolt ruháid
gondosan rendbehozza
olyan az ember amilyennek az életben megformálódott kezeim hozzászoktak a szorításhoz és szögletesek és mezítelenek
a szavaim amik pedig miattad hangzanak föl hogy dicsérjenek és kedveskedjenek neked
sokszor észrevettem már egészen más az amit kimondok mint amit elgondoltam rólad
hogyan is fejezhetném ki szavakban a két élő kezem érintését
lásd együgyű ember vagyok akit elvadítottak a rossz esztendők és bizonytalanná tettek a csalódások
de mit jelent mindez ha mégis azt mondom kedvemre való vagy és nem szeretnélek elveszíteni
szerelem ez vagy gyűlölet nem tudom de hallod az eltévedt nyájat ott jár a téli mezőben ő is a mi keserveinket bégeti.
90 [Meghalt a kedvesem…]
Meghalt a kedvesem anélkül hogy búcsút mondott volna lehunyta a szemét s most hidegen és mozdulatlanul fekszik
fiatal volt alig tizennyolc éves ragyogott a bőre s fölnevetett ha napközben megérintettem
sokat beszéltem róla az ismerőseimnek a férfiak ilyenkor elkomorodtak s a nők elfordították fejüket a végtelen ég felé
roppant büszke voltam rá hogy ez a különösen szép lány az én szeretőm
a haja kék az ajka piros a medencéje egészségesen domború s a lábai hosszúak és egyenesek
gyorsan de mégis egészen kimondott szavakkal beszélt
most holtan fekszik a párnák között és fehérebb és csöndesebb a frissen mosott ágyneműnél
nem tudom megérteni mért kívánkozott el erről a földről milyen kevés embert szeretnek úgy ahogyan én őt szerettem
kérdezek tőle nem is válaszol
és hiába kérdezem az angyalt is aki ott áll a halottas ágy fejénél
ő sem válaszol.
91 [Fiatal munkásokkal barátkozom…]
Fiatal munkásokkal barátkozom ők az én múltam és övék az én jövőm
szeretem őket és ők is szeretnek engem
kaszával kalapáccsal és az ólombetűk millióival dolgozunk azon hogy minél előbb betakarhassuk szomorúságunk fekete
vermeit
s néha kimegyünk a tavaszi mezőkre heverészünk a fűben vagy nekiindulunk a hegyeknek tömör oszlopokban harcos
napjainkról s a felszabadított jövendőről énekelünk erő és egészség a mi életünk
teremtő munka és tudatos harc a mi mozdulatunk
és mégis ó mégis mennyi cseréppel és eleven tüskével bevetett az út amelyen járunk
ki kérdezi meg tőlünk tekintetünkben honnan a komorság mik azok a dolgok amik után vágyakozunk
idegenek vagyunk mi ezen a földön vagy csak egyszerű számok a ti listáitokon ócska munkaeszközök az üzemeitekben
kérdezetlenül is felelek
nem ismeritek az énekeket miket a magam és fiatal barátaim sorsáról énekelek
de az én szám hasonlatos a kitárt kapuhoz és az én nyelvem olyan mint a csattogó ustor csattogjatok szavaim és
dolgozzatok csak izmaim
hiába nem akarják észrevenni hogy jövünk ma vagy holnap valamennyien együtt leszünk a tereken.
92 [Kenyértörés ez…]
Kenyértörés ez a tiszta asztal fölött egyik fele az enyém másik a tiéd
s jósággal gondolunk azokra akik már elmentek erről a földről
de mindezek csak szavak éjszaka-felriasztott madarak szállnak s valahol lehullanak a feneketlen vizekbe vagy a
végtelen mezőkre
hiába küldöm el őket hozzád te alszol s a szél bejön a réseken hogy árnyékkal és porral örökre betakarjon
érintelek de te csak alszol tovább egy küldönc jön hozzád a hidakon
őt sem látod meg pedig fényből van s léptei előtt kinyílik a táj
tenyereim bölcsőjében ringatlak kelj föl kelj föl egyetlen virágszála életemnek
egy óra még s a vonatok elindulnak egy óra még s ez a ház kifordítja magából emlékeink gyűjteményét
a sötét felhők fönnakadtak ujjaimon s integetnek a város fölött akár az ég elfáradt állatai
mit gondoljak rólad hiszen már mindent megbocsájtottam néked
ki küldte rám a kétségeket és bánatokat amik most körülvesznek engem
nem emlékszem a történetre ami bebizonyította gyöngeségemet
az asszony akivel először találkoztam megcsókolt aztán elbocsájtott anélkül hogy még egyszer rátekinthettem volna
utak keresztjén állok így örök idők óta s hiába szólítom azt akit érinteni szeretnék
egy csillag néz be hozzám miközben fúj a szél s az eső leveri a fák virágait.
93 [Üzenek néktek…]
Üzenek néktek és koszorút küldök csüggedt homlokotok köré növendék emberek
az uccákon a külvárosokban s a lépcsőházak árnyékában
ismeritek-e a testvéri kézszorítást a szeretet becéző szavait
a fényt amely hajnalonként leszáll az égből rávilágít a dolgozók kezeire s megnyitja a gondolkodók koponyáit
ismeritek-e önmagatokat a hétköznapok áradásában vagy a keskeny ágyakban ahol fölhúzott térdekkel alusztok
úgy emelem fel most a sorsotokat mint egy szál vörös rózsát ami az én szívemből virágzik
vagy talán nem egy vagyok én veletek akkor is ha börtönbe zárnak vagy fehér lepedőkben ringatnak el a jóság angyalai
nem szégyenlem az én ifjúságomat mint ahogyan titeket sem szégyenlek szakadt ülepű öcséim és kócos fejű húgaim
ha szólok hozzátok útmutatás és bátorító értelem van a szavaimban
s ó milyen gyalázat lenne a földön ha egyszer ti is csak addig jutnátok el ameddig én jutottam
hangosan kérdezem mikor léptem balra ha jobbra kellett volna lépnem vagy fordítva hogy most itt állok a küszöbön
tájékozatlanul
melyik az az út amelyre lépnem kellene s melyik az a kapu amely mögött a fölszabadított munka épülete áll
melyik az a sziget ahonnan már elűzték a zsarnokokat s a nép hitszegő vezéreit
kiáltok a dombról vagy bolyongok a völgyben amit elöntöttek a szegénység mocsarai
ó ezüstfejű csillagok ragyogjatok föl az én testvéreim álmában
s ó te világossággal teli hajnal ébreszd föl őket szörnyű álmaikból.
94 [Ki jár a kertben…]
Ki jár a kertben hogy virágzik a föld és énekelni kezd kalitkábazárt madaram
ki az ki írást tesz le asztalomra és átlép a falakon melyekből nedvesség szivárog
nevemen szólítanak és látom az üldöző katonák árnyékát a kék égen
szaladj szaladj mondja valaki a hátam mögött de két lakat van az ajtón amelyen kiléphetnék
két rózsa nyílik a vázában
arcképed a távoli fényben
engedjétek meg hogy köszöntsem őt könyörgök az őrség felé engem vár ő friss vízzel a korsójában s az édesség
gyümölcseivel a keblén
évszakok váltakoznak fölöttem anélkül hogy valaki meghallaná kiáltásom
ó hol vagytok most barátaim és ti ellenségeim is mind
emlékszem még arcotok ráncaira sötét szemeitekre s a fegyverekre miket nevetéstek hullámaiban viseltek
ti akik irigyelitek az élőket és átkozódtok a halottak fölött vigyétek szét vérből merített énekeimet
egyazon órában gondolok rátok és a kedvesemre
az ő arcának fényében meneteltek mint minden ezen a világon
az ő világosságában írom én is ezt a költeményt
és boldog vagyok hogy virágzik a földem s vidáman énekel kalitkábazárt madaram.
95 [Egy követ dobtam a magasba…]
Egy követ dobtam a magasba és nem tért vissza a földre
kinyitottam egy kalitkát s a madár nem akart elszállni
emlékszem egy lányra akit soha nem láttam s hiába kérdezem milyen lehet a lány hogy többé nem tudom elfelejteni
árva gyermek vagyok én akit egy szál ingecskében itt felejtettek a város közepén
az idő múlik fölöttem s én egyhelyben forgok emlékeim hintáján
a sárga tarlókon szaladnak egykori pajtásaim s látni őket amint belerohannak a kék égbe
két béresember baktat napnyugat felé s egy aranykerék gurul a fejük fölött
később az édesanyámat is megismerem kosár tiszta ruhával a fején éppen a városba tart
így adom össze a világot aztán széttöröm és elosztom akár a frissensült kenyeret
de hol van a lány kérdezem az ismeretlen akire olyan mélyről emlékszem
süket a tér csak egy fa emelkedik a pusztában acélsövénnyel a dereka körül
s lehet hogy a lány ott áll a nagy fa alatt
de a nagy fa nagy sárga rózsákat virágzik
és eltakarja serdülő kedvesem.
96 [Eső hull a tájra…]
Eső hull a tájra milyen szomorú ez az éjszaka sötét nagy állat az ezüst rács mögött
légvonat fütyül keletről s a zászlók borzongva feszítik köteleiket
dicső rokonaikra emlékeznek ezek az esőverte rongyok azokra a zászlókra melyek harcosok kezében lobognak a vérző
mezők és füstölgő városok fölött
szagokat érezni melyek elfojtják a lélegzetet és áthűtik a csontokat
érdemes-e hát tovább menni érdemes-e tétlenül várakozni
ó hol az a liget ahol a megsebzett vad elpihenhet hol az a forrás ahonnan a szerelmesek fényt merítenek szédülő
tekintetükbe
valaki sír a szomszéd szobában s hiába védekezem kiáltása átfúrja magát a falakon menekülnék de a felhők bekötik
szemeimet
kiáltanék de nem sokára reggeledik
ha kinézhetnék az ablakon láthatnám a gyermeket aki göndör fürtjeivel errefelé jön az ösvényen
nincs időm hogy bevárjam
nem mondtam ki de sejthettétek
halálra vagyok ítélve.
97 [Zöldüljenek ki erdőink…]
Zöldüljenek ki erdőink virágozzanak kertjeink sokasodjanak meg állataink
ragyogjanak a mi csillagaink
így beszél a gazdag ember
a szegény ember egy kövön ül a kapu előtt és sóhajtja
kimennék az erdőbe egy kis fáért de nincsen puskám amivel lelőhetnem a csőszt aki az árnyékban leselkedik
szeretnék egy karéj friss kenyeret de nincsen lisztem amiből süthetnék
tizenkét gyerekem van s kettő már ott ragyog a csillagok között az égen
én se szegény se gazdag ember nem vagyok
egyszerű szolga vagyok s lámpással a kezemben kint állok az utca torkolatában
a gazdag ember haragszik rám s a szegény ember nem ért meg engem
gyere velem mondom neki világítok előtted
hallgat akárha néma lenne
csak szíjjá az üres pipáját és kiköp a földre hogy sistereg alatta a fekete por.
98 [A város ez…]
A város ez ahol baráttalanul élsz és korom lepi be álmaid földjét
nem kérdez itt téged senki és nem felelnek a kérdéseidre
ó jaj jaj egyedül állsz a fekete körfal előtt
látod a karavánok vonulását az égen az asszonyok szoknyáit s a szakállas bivalyokat roppant víztömlőkkel a hátukon
emlékeid rongyai lobognak fölötted s te nem tudsz elfordulni tőlük
gyere mondom gyere elmegyünk a tengerhez s közben megkeressük a kedvesedet aki most szíve alatt a gyermekkel
hazátlanul bolyong a földön
gyere gyere ott találjuk őt a tengernél amint karcsú fehér lábát mosogatja a nagy kék vízben
vagy talán ott ül a pásztor előtt aki dudaszóval legelteti nyáját a sovány hegyi mezőkön
nem kérdezem ki vagy árva gyermek elhagyott szülő megkövesedett fa vagy gazdátlan komondor
én sem tudom hogy ki vagyok s nincs egyebem ennél az éneknél amit most neked énekelek
harapj a kenyeremből igyál a vizemből s aztán gyere
felejtsd el a kedvesedet is ahogyan én is elfelejtettem
ez a mi sorsunk
de ne sírj ne sírj
miért is sírnál
nem henyélünk mi és nem vagyunk egyedül ahogy az látszik
milliós seregekben dolgozunk a városban családot alapítunk s aki betér hozzánk annak gyógyító meleget és hűs
tisztaságot ajándékozunk.
99 [Nem könnyű ez az élet…]
Nem könnyű ez az élet nem átlátszó mint az üveg s nem az a folyó amiben elfolyik sorsunk a csöndes partok között
akármit tapintok megsajog ujjaim érintésétől akárha kések lennének ezek az ujjak vagy görcsös nehéz dorongok
megborzong a lány ha kezetfogok vele és engedelmeskedik az anyag amin reggeltől estig s néha éjszaka is
munkálkodom
apának és anyának érzem magam s ösztövér szolgának aki szörnyű teherrel menetel a hegynek fölfelé
végtelen út ez fénnyel és árnyékkal bevetetten virágokkal bevetetten amik társaink nekünk a darab földön s a fejüket
lehajtják ha eltávozunk tőlük s mi eltávozunk szüleinktől elhagyjuk gyerekeinket s a fehér jegenyesort a kertek alatt
de nézz csak körül nincsenek közöttünk távolságok
ezer irányból ezer torokkal éneklik ők az én nótáimat
s úgy élnek valamennyien ahogy én élek egy darab földön
mélyen legyökerezve
árnyéktalanul
a levegő áramlásaiban.
100 [Kapu előtt állok…]
Kapu előtt állok az elfelejtett ház kapuja előtt az alkonyatban
íme a gyermek ki batyuval a hátán elvándorolt e tájról
kedvese még nem volt hiszen alig látszott ki a földből s a szülői gyámoltalan emberek a Nagyisten árnyékában
hervadoztak
emlékszik még apjára amint kialudt szivarral a fogai között ott állt a piactéren s várta hogy hajnalonként
ráharmatozzanak az Úr harangjai
s emlékszik az anyjára ki ott sírdogált a nagy teknők előtt s a nehéz gőzökben néha megjelentek az angyalok
fügét datolyát és cseresznyét hoztak tiszta ingecskéjükben s kövér kezecskéjükkel elsimították a mosónő szeméből a
hajakat
a gyermek itt áll a kapu előtt és mindenre emlékszik
a férfiakra és asszonyokra az állatokra az aklok előtt s a virágokra amint kinyílnak és halkan énekelnek a szélben
komoly nagy ember ő már itt áll most fáradtak a szemei s a tarisznyáját unottan elvetette magától
adjatok egy pohár vizet mondja kínáljatok meg egy harapás kenyérrel
hallja a szavait vár s látja hogy senki sem ébred föl a hangjától
vizet és kenyeret mondja újra szomjas vagyok és éhes vagyok
érzem most mindenki rámnéz
de senki sem lát engem
alkonyodik
a fák sárgán hullatják leveleiket.
Emlékezzetek rá!
Az ember jön és az ember elmegy
s én most ilyen emberről beszélek
a barátról aki 53 esztendővel ezelőtt indult el felénk
53 évvel ezelőtt mikor mi még nem is éltünk elindult hogy találkozzon velünk
s most szörnyű bánatokkal és egy darabka ólommal a szívében örökre eltávozott tőlünk
ha költő vagy szólj most mondom magamnak
s gyámoltalanul csak emlékezni tudok
a neve: OSVÁT ERNŐ
termete: középmagas
szeme: fekete
haja: fehér
ki volt Ő kérdezem s nem tudok feleletet adni a kérdésre
s ki tudná megmondani honnan jött és merre távozott
emlékszem átható nézésére férfias kézszorítására
mosolyára amivel dicsért és megvert bennünket
s egy szürke terméskő oszlopra ami állandóan ott állt
árnyéktalan teste mögött
milyen jóságosan kemény ember volt Ő
s mi most itt állunk valamennyien árván a szomorúság fekete kendőjében
nincs lámpánk amit meggyújthatnánk az Ő dicséretére
nincs ládánk amibe összegyűjthetnénk az Ő ajándékait
költők vagyunk s együgyű némaságunkban tudjuk
csak az öregek szólhatnának érdemesen Róla ülvén a barna asztalok körül
tollat pelyheznek átlátszó ujjaik
vagy kenyeret törnek tiszta abrosz fölött
s ajkaik közül elindulnak a szavak akár a fehér galambok
vagy szóljanak Róla a fiatalok
akik gondtalanul még anyjuk ölében üldögélnek mint valami meleg fészekben
akik apjuk kemény térdein lovagolnak
és nevetnek
s ajkaik közül kiszállnak a hangok akár a fényesség sugarai
vagy szóljanak Róla az erdők vadjai és a szelíd háziállatok
úgy ahogyan a kétségbeesett nőstény-farkas vonít elveszett kölyke után
ahogyan a tehénke bőg körülnyalogatott borjának
s közben legyökereznek a lábai és a szemeiben visszatükröződik az ég
szóljanak hát ezek a kiválasztottak
akik nem is ismerték Őt
akik itt élnek közöttünk önmagukban s egészséges vérükben
feloldják a tragikus halál pillanatát
ők tiszták ők méltóak arra hogy egyaránt jelt adjanak a távozónak és növekedőnek
én gyámoltalan ember vagyok
megrendülten állok
és emlékezem.
Földem virágom
1935
[Néha eljön hozzánk is az idő…]
Néha eljön hozzánk is az idő, hogy tenyerére vegyen bennünket és kiemeljen önmagunk mélységeiből. Sokan vagyunk,
sok buta dologról kellene beszélnem, de mégis, ha jól meggondoljuk, minden bennünk van elvetve. A dolgok innen is,
onnan is hozzánk ütődnek és észrevétlenül átváltozunk kővé vagy acéllá.
Van nehézkedésünk és van feszítő energiánk.
Ha kell, kitaláljuk az életlehetőségeket.
Lassan arra is rászokom, hogy kölcsönöket kérjek. Pedig bizonyos, hogy adni szeretnék a legjobban. Így talán
kiélhetném alaptermészetemet, ami most csak az írásaimban és képeimben nyilatkozik meg.
Nagy hómezők vannak körülöttem és gyümölcsfarokonaim elaludtak a szélben.
Testvértelen vagyok és erősen kopaszodom. Epigonjaim mafla cikkeket írnak ellenem. Csámpásak a cipőim. El vagyok
zárva a lányoktól. Nincs eső fölöttem és nincs nap fölöttem.
Viharok síró liliomokat fésülnek.
De jóbarátaim hiába mondják, haljak meg, hogy végre ők is előtérbe jöhessenek. Tömör anyagból gyúrtak, szívós és
kíméletlen vagyok. Ki tudtam gyomlálni magamból a forradalmi frázisokat. Költő létemre megöltem magamban a
verset. Most nyugodt lelkiismerettel eltemetem tornapapucsaimat.
Szeretnék jó matematikus lenni vagy jó mérnök.
Kegyetlenül visszaszorítottak bennünket. De igazság, hogy itt vagyunk.
A perspektívák átszaladnak az üvegfalakon.
Ássátok föl magatokban a szellem halhatatlanságát és az anyag ellenállását.
Mandulafa
Micsoda tér ez és micsoda szelek?
Látni, amint fekete seprűikkel átjönnek a hegyeken
mészport, kénszagot és zöld sáskákat hurcolnak tölcséreikben.
Az emberek bezárják házuk kapuját,
ablakaikra leeresztik a vasredőnyöket
és kuckóikban üldögélvén várják,
hogy elvonuljon fölöttük ez a rettenetes óra.
Mert rettenetes ez az óra s már szinte elbírhatatlan.
Ki hitte volna, hogy a gyermek, aki tegnap bíbor szárnyakon jött meg,
ma fehérebb a párnánál, melynek csipkéi között fekszik,
kis öklei összezsugorodtak s a két szemecskéje sötétebb, mint az éjszaka.
Ki hitte volna, hogy a fekete bivaly ott áll az udvar közepén a vályú előtt,
lehet, hogy nemsokára elhull a szomjúságtól s égő nyelvét nem meri megmeríteni a hűs vízben
s egyáltalában, ki hitte volna, hogy az égen, ahol eddig csillagos kertek és naparany rétek hevertek,
most szennyes, rosszillatú vásznakat lobogtat a szél?
Ó, ki hitte volna, hogy eljön egy óra, mikor valamennyien
együtt leszünk az asztalnál nyomorúságunk láncain, a négy fal között?
Gyilkos kezeinket zsebre dugjuk az idegen tekintet elől,
kialudt pipa lóg az ajkaink közül
s a gyermek ott fekszik előttünk holtan és anélkül,
hogy valamelyikünk vállára merné emelni halványkék koporsóját.
Micsoda tér hát ez és micsoda szelek?
Látni, amint fekete seprűikkel átjönnek a hegyeken,
az emberek guggolva ülnek fészkeikben
és egy roppant kés lóg a fejük fölött.
Szerelem, szerelem
Vártalak, kislány, nyitott kapuval és égő lámpával vártalak.
Ülj hát le, galambom, úgy mint otthon,
még otthonosabban, mert apanélküli és anyanélküli ez a ház
és ez az a ház, melyről hosszú álmaidban álmodni szoktál.
Te állsz a tükör előtt, te hinted be illattal a levegőt
és te lármázod föl a csöndet a homályos sarkokból.
Egész nap dolgoztam és lásd, most a tiéd vagyok.
Szelíden kérdezem: jószívvel ülsz le mellém az asztalhoz?
Nagyon szelíden kérdezem: le mernéd vetni előttem állig gombolt blúzodat,
bő szoknyádat, és vastag, téli harisnyádat?
De ne is felelj. Ha eljöttél, akkor itt vagy
s ha itt vagy, akkor az enyém vagy, kedvesem!
Boldog reggel
Kiállok a kapuba és eldúdolom a széllel:
láttam a napot, amint bársony köntösében fölszállt a mező virágai közül,
hallottam a részeg baritonistát a kakas torkában,
láttam a folyót ragyogni és nevetve tovább suhanni fehér habjai között,
hallottam a szelet, amint dudaszóval ereszkedett be a kürtőkbe,
láttam a kislányt kócosan és mezítelenül sétálni a függöny mögött,
hallottam az uccagyereket, amint magafeledten egy piros szekfűről énekelt,
láttam egy kart, mikor éppen üdvözölte a vidám érkezőt,
hallottam a füvek növését és a bogarak zümmögését,
láttam az öreg kertészt, amint rózsacsokrot nyújt át a szomszédasszonynak,
hallottam, hogy nem sokára parkírozzák a teret a házunk előtt,
láttam, amint a kőműves az épületállvány tetejébe kitűzi a májusfát
és hallottam, hogy a hátam mögött dicsérő szóval beszél rólam az anyám.
Mást nem láttam és nem hallottam,
de lehet, hogy éppen ez a nagy szegénység szépíti meg
fésülgetés nélkül odavetett soraimat.
Távoli üdvözlet
Aki elment az elment, mondták gyermekkoromban az öregek.
S ez nem egészen így van.
Láttam, hogy asszonyok keltek útra hajnalban, vasalt széles szoknyákban,
magassarkú, bársonyfekete cipőben
és néhány férfi is átlépte küszöbünket, valamennyien ébren voltunk,
a búcsúzó még egyszer felénkfordult,
szelíden intett s hátán a batyuval elindult a nap felé,
ami a határszéli fák koronájában üldögélt.
Aki elment, az elment, mondta az anyám, sohse keseregjetek a kósza lélek után.
Aki elment, az elment, mondtam én is, de ugyanakkor mélységesen éreztem,
akt egyszer nálunk volt, az többé sohasem mehet el tőlünk egészen.
Emlékszem rá: az előbb még ott énekelt az öreg szalmaszéken
és a szék itt maradt.
Emlékszem rá: melyik tányérból kanalazta ki a levesét
és a tányér itt maradt.
Emlékszem rá: ahogy az eresz alatt bóbiskolt, pipázott,
köhögésével felébresztette az alvó kutyát, kiköpött a földre,
ekkor hangyák jöttek elő valahonnan
és az eresz itt maradt, az álmos kutya s a falánk hangyák is itt maradtak.
A búcsúzó menyecske ránevetett az apámra:
és az apám itt maradt.
A búcsúzó legény ránevetett az anyámra:
és az anyám itt maradt.
Aki szeretett engem, távozása előtt megcirógatta az arcom:
és én itt maradtam.
Aki elment az elment mondták gyermekkoromban az öregek.
S ez egyáltalában nem igaz.
Sokan elmentek már tőlem, de senki sem tudott igazán a faképnél hagyni.
Úgy állok itt, mint akinek senkije nincsen
és van egy kosaram, amiben mindenki benne van.
Gyarló varázslat
Napok ragyognak álmaimban
napok és csillagok, melyek nyugaton tűnnek fel
és kelet felé vándorolnak
tintás felhőrongyok között.
Ó, távoli emlék, évtizedekkel ezelőtt
így vándoroltam fiatal kedvesemmel a híres Ruhr-vidéken
salakos utakon, a fekete kémények árnyékában.
S ó, hol vagyok most magányosságomban
a csillagoktól s ama lánytól, kit Marjuskának neveztek,
aki idegen nyelven szólított és megbújtam mellette
idegen ágyak melegében, mint fehér testvérkéje mellett
a fekete bárány, akire gyermekkoromból emlékszem.
Ilyen fekete bárány voltam én akkor,
kedves és megkedvelt pajtás a vidéki népek társaságában.
Majd vándorolni indultam Keletről Nyugat felé,
itt-ott munkát vállaltam, gyakorta cseréltem szeretőt
és fütyürésztem és komisz italokat fogyasztottam miközben 47 éves lettem.
S íme, most itt ülök az Andrássy-úti kávéház terraszán,
az őszi ég alatt egy lányra gondolok,
aki néha, mint nap s néha, mint csillag
ragyog fel álmaimban.
Könnyű számvetés
Gyalázatos életet éltem, iszákoskodtam
majd absztinens lettem, de ugyanakkor lányok után szaladtam
végül beültem a négy fal közé, hogy regényeket írjak emberjavító szándékkal.
Időnként kinézek az ablakon és megállapítom a világ változatlan.
A nap ragyog, a nők gyöngyfüzért hordanak nyakukban
és látom a házakat, amint kivilágított szemeikkel,
miként a jóságos állatok, Isten áldására várnak az estében.
Ó, távolságok, amiket sohsem érhetek be, ó, boldog termősége a földnek,
szomorú, szomorú, ó be szomorú mindez az én könyveim lapjain.
Akárha kiszáradt kút előtt állnék a pusztában,
szemem tükrét hiába forgatom az idő tengelyén, hiába kiáltok.
Akit vártam ravasz kerülővel tovább utazott s akitől féltem az itt ül
a nyakamban és magam is ülök akaratlan a négy fal mögött
mozdulatlanul, miközben gyötrő fájdalommal érzem,
a világ jósága a jóság fényességével elegyedik szívemben.
Kiáltás a tavaszban
Kihez szóljak, kivel osszam meg kenyerem felét?
Kivel cseréljem meg jó szerszámaim, amiket
munkában edzettem és munkában köszörültem élesre?
Fájdalom van ezekben a kérdésekben, nyugtalan keserűség
és nem találkoztam a testvérrel, aki válaszolna rájuk
a bölcsesség egyszerű szavaival.
Harcban állunk, mondják körülöttem s ó, jaj,
én csak halottakat látok a völgyben csakúgy, mint a napos domboldalon.
Ismeretlen itt a bátor tekintet és az ujjongó kiáltás is ismeretlen.
Az egyik este vízre szálltam, hogy hálót vessek csónakomból,
halakra halásztam és halottakat emeltem ki a mélyből,
fiatal lányt, akiben halott gyermek feküdt és fiatal legényt,
kinek nagy konyhakés rozsdásodott a szívében.
Lám, az új nemzedék, gondoltam és hiába emeltem őket élő karjaimba,
szótlanul és mozdulatlanul aludtak tovább a csillagos ég alatt.
Az idők gyaláztak meg minket s a terek elfordultak lépteink elől.
De azt mondom: ha nincs anyag, amit megválthatnánk szerszámainkkal,
emeljük fel izmos karjainkat, mint az igazságtevés fegyvereit!
Az életért. A magunk és árva testvéreink életéért.
Akit korbáccsal ütnek, annak legyenek acélból a csontjai,
akit elevenen akarnak eltemetni, az támadjon fel halottaiból is.
Ideje lenne hát, testvéreim, hogy kikeljetek a vizek fenekéről,
a bányák mélyéből s a bezárt műhelyek romjai alól.
Ideje lenne, hogy magunknak szolgáljunk ezekben a keserű napokban,
mikor csontkemény a kenyerünk és álomtalan alszunk ágyainkon.
Telefirkált lapok
Egy gyászruhás, ismeretlen madár szállt a város fölé.
Én ekkor anyai nagybátyám kertjében henyéltem, aki gazdag ember hírében állott
és csakugyan, virágzó gyümölcsfák és méhek kaptárai sorakoztak előttem 117 üvegablakkal.
A madár az aranyhegyű torony körül lebegett és árnyékot vetett a környékre.
Ha létrát támasztanék a levegőégnek, gondoltam, lehozhatnám a madarat és megváltanám az embereket az árnyéktól,
amely ma-holnap megfojtja őket.
De fáradt voltam és megémelyedett az egész világtól.
Leültem hát a padra, a sövény alatt és elővettem az újságot.
Szerelmi gyilkosságot olvastam és sokáig nem mertem föltekinteni a papírról.
Vártam, hátha történik valami anélkül, hogy nekem is bele kellene avatkoznom.
Harminc-negyven esztendő múlhatott el így fölöttem s közben láttam, hogy nagybátyám ott áll az ajtófának dűlve és
boldog pipaszó mellett aranyfüzért morzsol ujjai között. A hátam közepével láttam s a hajszálaimmal hallottam.
Végül is erőt vettem magamon és megindultam, hogy elétérdeljek a küszöbön.
Az ismeretlen madárról akartam szólni, amely maradék napjainkat fenyegeti,
de hiába tekintettem a magasba, tiszta júliusi ég ragyogott felettünk
s csak az én deszkavékony árnyékom feküdt előttem a porban.
Különös virágszál
Szegény, munkás ember vagyok,
amolyan félparaszt, aki bunkóval követ tör a határban.
Utat építünk vagy gátat emelünk a víz elé
s hiába várjuk, hogy eljöjjön értünk a megváltó Jézus,
mintha az idő is megállt volna fölöttünk.
Szolgák között is utolsó,
ez vagyok én már ezer évek óta
s hiába népesítettem be a világot erős fiaimmal és vidám lányaimmal,
ha kinyújtom a kezem, nem talál el hozzám senki
testvéri kézszorításával.
János fiam ott áll a határszélen fegyverrel a vállán,
Mári lányom tányért mosogat az urak asztalára
s a többiek is ott nyüzsögnek szerte a nagyvilágban, akár a hangyák.
Néma teherbírók, szapora járásúak, a föld alatt is megélnek
s komor tekintetüket, ha olykor előre vetik az időbe
leomlanak előttünk sorsunk komorsötét falai.
Nagyritkán hallok csak hírt felőlük, elmentek és nem térnek hozzám vissza,
öreg csontjaimmal úgy nyújtózom feléjük,
ahogyan a fa nyújtózik az ég felé pirkadó, hajnali órákban.
Elnyűtt inaimban is érzem, ők élnek, gyökereik kitéphetetlenek az időből
s amíg rájuk gondolok, valójában a nagy életre gondolok,
aki én vagyok, elfelejtett virágszál az árnyékban.
Mert hiába téptek meg viharok, hiába ütöttek emberi kezek,
hiába takarták el fölöttem az ég világosságát:
szolgasorsomban is virító rózsaszál vagyok én,
aki anyja szerelmes szíve fölött virított ki s azóta él,
azóta sokszor elhervadt és sokszor újra éledt,
azóta kiirthatatlan, elszaporodott millió rokonaival
s amíg sárban áll és vihar zúg fölötte
erővel és fénnyel táplálja a világot.
Teljesíthető kívánság
Hullj eső, hullj,
öntözd meg a tavaszi földeket,
itasd meg az állatokat, melyek szabadon kószálnak,
aztán szállj föl a kék fellegekre:
aranytollú kakas!
A mezőkön, a mészporos hegyeken
és az erdők csöndjében
köszöntsd a májusi hajnalt
és a Szegény Jánosról se feledkezz meg,
aki ott fekszik sötét hegyi kunyhójában
betegen és rongyosan
s akit, úgy látszik mindenki elhagyott.
Ballada
Vaszilij Prokoff 1863-ban született
egy lengyel-orosz faluban.
13 éves korában Lodzba ment a nagyapjához,
aki kéziszövő volt, sovány és hórihorgas, mint a meszelőnyél.
Vaszilijből is kéziszövő lett, rámájával ott ült az ablak előtt,
szorgalmasan dolgozott és nagy testével eltakarta a napot.
Egyszer véletlenül kinézett az ablakon
s ekkor meglátta Hankát.
A házasság napján Vaszilij 30, Hanka pedig 26 éves volt.
Képzeljétek el, milyen különös nap lehetett ez egy kéziszövő életében!
Új ruhát vett magára és magassarkú csizmát húzott a lábaira.
Templombamenet látta, hogy az öreg cseresznyefán
egy vöröslábú, kéktollú madár ül és vidáman énekel.
A vőlegény a saját két szemével látta ezt a csodát,
de nem szólt róla senkinek.
Örült a feleségének s ezzel a nagy örömével dicsekedett el a kocsmában.
Egy év múlva újabb nagy öröm érte: megszületett az első gyerek.
Aztán megint meggömbölyödött az asszony hasa.
Vaszilij már nem nagyon örült, de az asszony azért 24 év alatt 21-szer szült.
9 gyerek halva, 12 pedig élve jött a világra.
Vaszilij már olyan ösztövér volt, mint a nagyapja.
Hanka egész nap a gyerekekkel bajlódott
s ha néha Vaszilij közelébe került, az ember elfordult tőle,
mert megérezte rajta a pelenkaszagot
s valami sötét veszedelmeket sejtett a bőre alatt.
Vaszilij áthajolt a rámája fölött és dolgozott,
az ablak előtt ült és a nap sohasem tudott beférni tőle a szobába.
Tavasszal még egyszer-kétszer eszébejutott a vöröslábú, kéktollú madár
s ilyenkor szelíden elmosolyodott.
Később megbűnhődött ezekért a csintalanságokért.
5 éves korában meghalt az első gyerek,
7 éves korában meghalt a második,
három legényfiát sztrájktörők verték agyon az amszterdami kikötőben,
volt, aki elesett a háborúban,
és voltak közöttük olyanok is, akik Amerikában kallódtak el.
Az utolsó 1919-ben a magyar vöröshadseregben szolgált
s valahol a cseh határnál fölakasztották.
Vaszilij Prokoff ekkor már alig látott tovább az orra hegyénél.
56 éves volt, de a legszőrösebb szívű rabszolgakereskedő
sem adott volna érte egy rossz nadrággombot.
Uram Isten, hol volt már a vöröslábú és kéktollú madár?
Hol volt a darázsderekú Hanka,
akiből később dagadtlábú, sovány tehénke lett
s aki 1917-ben belehalt anyai fájdalmaiba, anélkül hogy élt volna?
De Vaszilij Prokoff az egykori kéziszövő még mindig itt botlog a földön, csak éppen szívasztmája van szegénynek,
bedagadtak a csuklói és nem lát a szemével.
Hol az egyik, hol a másik lodzi szövőgyár árnyékában üldögél,
bádogperselyt tart a kezében, mint a zsidó koldusok
és énekel.
Már amennyiben ezt éneknek lehet mondani.
Homokóra
A pajtásom börtönben ül három éve.
Derék legény volt, akár testvéremnek nevezhetném,
hosszú ideig együtt harcoltunk,
közös ágyban aludtunk és megosztotta velem az éhséget.
Most börtönben ül, erősen vasalt ajtó mögött.
Néha kivezetik az udvarra, hogy megsétáltassák,
mint a hízásra fogott állatot.
Vasárnaponként meglátogathatják a rokonai,
csíkos zubbonyban és lötyögős nadrágban ott áll a rács mögött,
nagy hasa van, a szemhéjai fehérek s a körmei laposak.
Nem válaszol a rokonok kérdéseire, de néha oktalanul felsóhajt:
„Szeretnék zöld borsót enni olyant, amilyen a kertünkben termett
annakidején, mikor kisgyerek voltam.”
Látni rajta, hogy mondani szeretne még valamit,
de elmúlt a fél óra s az őr visszavezeti a cellába.
Szörnyűségesen hosszú idő, egy egész hét.
Csodálatos vágyak és gondolatok nyugtalanítják pillanatról pillanatra,
de nem történik semmi, mintha iszonyú sártenger feküdne a szíve alatt,
amiben minden jó érzése és szép gondolata elmerül.
A következő vasárnap fekete-csíkos zubbonyában
kövéren és kopaszon megint ott áll a rács mögött
és nincs semmi mondani valója.
Barátkozás a gyerekkel
Fekete felhők lobognak városunk fölött,
fekete madarak kopognak erdeinkben és fekete földön
piheg a gyermek, akit fekete kendős anya szült meg
az érő búzatábla oldalában 1933 június tizedikén.
Jánosnak hívják, alig nagyobb a fél karomnál, de nem olyan erős
és éppen hogy mozdul, puha lábain megtántorodik, mint a részegek
s a szemei is olyanok kicsit, mint a részegeké.
Ó, végtelenség, merre téved el benned ez a csöppnyi emberke?
Ilyen szőke hajú és kék szemű legény voltam én is hajdanában.
Emlékszem egy szép júniusi délutánra, a teliarany nap felé fordultam,
kiáltoztam a fényben, s az anyám ekkor egy nagy, piros héjú almát adott a kezembe.
Mért emlékszem erre a délutánra és mért az almára, amit meg sem érintettem fogaimmal?
Mi minden történt velem azóta, Úristen, mi minden.
S most mégis, nehéz mozgású kezeimet kinyújtom a gyermek felé,
aki hanyatt fekszik a fekete földön, fűszálat morzsol ujjai között
s a legyek kék koszorúja zsong feje körül.
A kíváncsiság és a gyámoltalanság így hoz bennünket össze idegen tájakon.
Boldog gyermeknevetés virágozd hát be felhőkkel takart napjaimat,
annak az embernek napjait, aki kemény lépteivel előtted menetel
a taposatlan utakon, aki palotákat épít szegénységében,
ki fegyvert kovácsol szavaiból, aki számonkér és osztozkodik,
aki majdnem egyedül áll a keresztúton
és a te eljövendő dicsőségedről énekel.
Rabszolgák
Idegen emberek között jártam, akik a halálról és szerelemről énekeltek.
Nehéz szagú, sötét műhelyekben dolgoztak ezek az emberek és énekeltek;
hajót vontattak a kikötőben és énekeltek,
gépek pedálját taposták és énekeltek
s ha némi szabad idejük maradt, akkor is énekeltek,
összefont karokkal álltak magányosan s a halálról és szerelemről énekeltek.
Miért vagytok ilyen szomorúak testvérek, kérdeztem tőlük
és miért vágyódtok így a szerelem után?
Ugyanúgy teszünk, mint a többi emberek, felelték.
Idegen emberek közt ismerkedtem meg testvéreimmel,
láttam, hogy ugyanolyanok, mint én s ugyanúgy élnek,
ahelyett, hogy jókedvvel munkálkodnának, baromi erőfeszítéssel dolgoznak;
ahelyett, hogy óvnák magukat a bajoktól, esztelenül szaporodnak,
győzők és egyben legyőzöttek,
szülnek és eltemetik halottaikat
s közben a halálról és szerelemről énekelnek.
Visszhang
Mikor az út fordulójához értünk
két frissen metszett cöveket vertünk a földbe és megjelölvén őket
mondtuk: legyetek méltók nevünk őrizetére.
Mert hiú fiatal legények voltunk ekkor, akik kevés pénzzel rendelkeznek
és még kevesebb ismerettel az élet rejtett dolgai felől.
Így délidőben, ha víz partjára értünk, élvezzük legigazabban az életet.
Miközben virágok nyílnak köröttünk s miközben madár rikolt a fán,
mezítelen állunk a sárga fövényen, ábrázatunk megtükröződik a vízben
és örülünk a szélnek, mely összeborzolja testünk pehelyfinom szőrzetét.
Ó, Isten, ha vagy, tekints le fiaidra, akik gyarló fájdalmukban
egyedül vándorolnak ezen a girbe-gurba földön!
Így kiabálunk a végtelen magasba és tudjuk mindez csak játék.
Rózsák helyett szavak rügyeznek fogaink között és a víz is játszik fehér habokkal,
méh száll, lubickol a malom kereke, vagy gólya kelepel a fényben,
gyereket hintál fehér pólyában, ahogyan a mesékben írva van
s ahonnan mi valamikor kiléptünk.
Ágrólszakadt csavargók, most két mezítelen kamasz a víz partján,
amint elfeledkezvén a világról
örülünk magunknak és éneket zengünk a nyár dicséretére.
A nap fölkel
Ébredjetek föl és köszöntsétek a napot, a meleg lehelletű és sugárzó tekintetű apát,
a rügyek kibontóját és az utak megvilágítóját.
Ébredjetek föl és gyertek velem az ösvényen, mely a zöld mezők között vezet,
a szántóvető ember kunyhója és a kovács zengő műhelye előtt haladunk tovább
s ne kérdezzetek, beszél ez a világ önmagáért.
A dolgok kezdete óta jó ismerősöm itt minden
hiába kísértenek meg szavakkal, viharok hiába csavarják ki körülöttem a fákat,
nem állok támasz nélkül.
Ha erdőn megyek át virágot szakítok kedvesemnek
s ujjaim illatosak lesznek a kisajtolt nedvektől.
Ó, de hol vannak itt az erdők, társaim közül ki látja a virágokat, amint kicsattant ábrázattal kelet felé fordulnak s karcsú
száraikon nevetve bólogatnak?
Sas nem száll erre s a gyerekek ájultan feküsznek anyjuk ölében,
a menyecske kijön a házból és sírva fakad, hogy puttonyát nem tudja megmeríteni a kiszáradt kútban.
Kukorékolj kakasom a hajnalban –
mégsem a végítéletek órái ezek!
Nézz meg, fölgerjedt madaram, nézz meg,
nem üres táblákkal és nem fehérbe öltözötten állok én itt, mint aki halni készül.
Ébredjetek föl mondom és gyertek velem, hogy a zegzugos városban
megmutathassam nektek az asszonyt, akit szeretek,
barátaimat, akik derékul kitartanak mellettem a harcban,
a néhány fiatal lányt, akik örülnek meleg kézfogásomnak
és megjuhászkodnak szigorú tekintetem alatt,
mert szeretnek engem,
bátorságomban és egyszerűségemben.
Parasztok
Mit hozzak néked kedvesem?
bort, búzát, vagy aranyat?
Borom nincsen, búzám nincsen,
aranyat még nem is láttam.
I.
A világ változik és mi változik a te életedben?
Paraszt vagy, szegény, földhözkötött emberállat.
Minden gondolatod, vágyad és cselekedeted alá van rendelve valakinek,
akit nem ismersz és akitől rettegsz csöppnyi gyerekkorod óta.
Nem jelenhetsz meg előtte instanciázni,
a baromi munka és az együgyű alázatosság a te sorsod.
A föld, sóhajtod hajnalonként és este lámpaoltás után is azt sóhajtod:
a föld!
A városiak olykor beszélni szoktak rólad, a grófok dicsérnek a parlamentben,
s a kispénzű polgárok szidnak a mészárosok, pékek és gyümölcsárusok pultjainál.
Egye meg a fene a városi naplopókat, gondolod a zsíros kalapod alól
s kaszával a válladon indulsz ki a búzatáblára.
Mit tudsz a költőkről, akik verseket firkálnak rólad különböző újságokban?
Semmit! No lám, a te életedben is vannak pillanatok,
amelyek megóvnak a szapora férgektől és a fecsegő emberektől.
II.
Este van és a legény átnéz a lányhoz a szomszéd portára.
Kint állnak a pitvarban s a belsőházból idehallani az öregek szuszogását.
A hasas macska fönt ül a polcon és világít a zöld szemeivel.
A legény hátraböki a kalapját és azt mondja:
– Elgyüttem ezen az estén, mert igen, igen vágyakoztam utánad.
– Ha elgyütt, hát itt van – feleli a lány – mit tehetek én erről?
– Hát te nem vagy az enyém?
– Az édesapámé, meg az édesanyámé vagyok.
Ezt mondja a lány és hagyja, hogy a legény odanyúljon a rojtos kendője alá,
amit az édesanyja vett neki, hogy ne ácsorogjon félig pucéran az estékben.
Hegyes, kemény mellei vannak, ezt már érzi a legény és azt is érzi, hogy a bőre
meleg és sima, mint a frissen sült kenyér héja.
A legény még szól valamit és a lány nem szól semmit.
Kint a fekete kankutya veszettül ugatja a holdat
s a macska a polcról idevilágít zöld szemeivel.
III.
Az ember a hegyekből jött meg a két gebével.
– A birkák meglennének, mondja, de azt a kehesebbik juhászt elvitte az ördög!
Alkonyodik. A levegő édeskés és hallani a méhek zümmögését.
Az asszony a nagyólból lép ki sajtárral a kezében és vörös kendővel a fejebúbján:
– Ha jól hallottam, azt mondta, kend, hogy a birkák meglennének?
– Meg azok! Megvannak egy szálig.
– Hála az én jó Istenemnek!
IV.
A világ változik és mi változik a te életedben?
Isten háta mögött láttad meg a napot és azóta sem kerültél közelebb a világhoz.
Mit tudsz te az amerikai börzéről, az indiai gyapotfarmokról
és az épülő Oroszországról?
Paraszt vagy, dolgozol a földeken, gabonát zsákolsz és angolkóros gyerekeiddel teletömöd a falvakat.
Megsüvegeled az uraságot
és jókarban tartod az állataid.
Valamikor a vándorok tőled kapták a kenyeret, most magadnak sincs egy betevő falatod.
Öntözéshez nincsenek csatornáid, a föld megdolgozásához nincsenek szerszámaid.
Egyhelyben állsz és várod, hogy valaki megváltson terheidtől.
Boldogságos ünnepe lelkednek, hogy vasárnap délelőtt
összecsődülhettek a jegyző háza előtt,
leborultok a szabad ég alatt és hallgatjátok a misét,
amit a rádión küld felétek a város.
Viharsarok
Ó, költő, te már csak arra vagy jó, hogy sírj,
szakadjanak könnyeid, éles nyelved kerepelje a fájdalmat,
amely örök, fekete iszappal önti el a világot
és látjuk az ég könyörületes csillagai is kihunytak
süllyedő hajónk fölött.
Városok perifériáin, a szegénység dzsungeleiben élünk,
apák és fiúk, szívünkben az idő töviseivel,
anyák lányaik élő, fiatal koszorújában,
hervadtan, kötényük alá dugott kezekkel vesztegelnek,
rongyainkon átjárnak a szelek s a kémények megfulladnak a novemberi ködben.
Ó, költő, sírj hát, csillanjanak ránk könnyeid!
Halljuk a dalt, mely egykor a varázsló fuvolájából hangzott,
mely nem is dal, hanem sugárzó fényesség volt
s a gyerekek elmentek utána a gonosz szülők városából.
Sírj hát, költő.
Zokogj, de ne úgy, mint a halottsirató koldusok,
de úgy, mint a hegyekből szakadó vizek, mint a tengerek hullámverése –
felhőcsordákat, kidöntött fákat és kemény sziklaköveket sodorjanak könnyeid,
tisztítsd meg utainkat és kiálts helyettünk a süket ég alatt –
ne úgy, mint a varázsló, ki mesebeli fuvolán játszott,
de úgy, ahogyan a seregek előtt trombitálnak, ahogyan a viharok ordítanak,
kiálts, hogy meginduljanak tétova lábaink.
Fiatalok és erősek voltunk, most gyöngék és öregek vagyunk,
anyánk gyönyörűséggel szült bennünket a világra,
a virágszál is gyönyörű volt, amit első szerelmesünktől kaptunk,
de mindez már túl van az emberemlékezet határán
s ki emlékszik ránk a társak közül, akikkel együtt indultunk?
Hiába intünk a távozó rokon felé,
börtönben élünk és a falak átláthatatlanok körülöttünk.
Ó, költő, te is már csak arra vagy jó, hogy sírj –
sírj hát, testvér, de ne úgy, mint a halottsirató koldusok,
de úgy, mint a tavaszi viharok,
felhőcsordákat, kidöntött fákat és éles sziklaköveket sodorjanak könnyeid.
Tél van és kegyetlenül fúj a szél
A halottak nem tartanak velünk közösséget, hiába marasztaljuk őket,
égő gyertyát emelnek kezükbe és levándorolnak a fekete alvilágba.
Gyász kíséri őket és hideg szelek trombitálnak fölöttük ezüstből hajlított trombitákon.
Vannak, akik utánuk fordulnak hulló könnyeikkel s vannak, akik terített asztalhoz ülnek:
zsíros húsokat és nehéz borokat isznak fájdalmukban.
Aki meghalt, nem hatódik meg könnyeinktől és nem ül le mulatozni velünk az asztalhoz.
De mégis, ha meghalok, jó barátaim, ti csak mulatozzatok vidáman.
Szegény ember voltam egész életemben,
tüskén feküdtem és éhen csavarogtam,
ünnepeljétek meg hát távozásom óráját fehérre terített asztal mellett
zsíros húsokkal és elringató nehéz borokkal.
Őszi eső
Hogyan beszéljek rólad, barátom, hogyan mutassalak be
könnyelmű és közömbös ismerőseimnek. Angyalföld fia,
alig tizennyolc éves kamasz, éhes és hajléktalan csavargó.
A Lehel-téri piacon találkoztam veled először, délben,
gyümölcsidénykor.
Fonnyadt paradicsomok, szilvák és rothadó szőlőfürtök hevertek a kövezeten.
Te egy fiatal asszony előtt álltál és szájaltál vele, mint az ördög.
Kabátod egyik ujja üresen fityegett a levegőben, nyakcsigolyád benőtték a hajak
s kimutattad a fogaidat, mikor az asszonyka felédsújtott a sátorernyő nyelével,
ami durungnak is beillik.
Vicsorogtál, mint egy hatalmas, szürke komondor.
(Ó, ki emlékszik még arra a februári délelőttre, mikor ingyen akartál utazni a villamoson s végül is a fél karoddal fizettél
meg ezért az útért s mint kis kutya sírtál és vakogtál a kerekek között.)
Megmorogtad az asszonyt, s miközben elhúzódtál a fényből azt mondtad:
„Ha egyszer elbánhatnék vele, akkor minden jóra fordulna!”
S ezt úgy értetted, ha egyszer magaddal vihetnéd a négy fal közé
s elnyúlhatnál mellette a díványon, akkor kinyílna a szíve, megenyhülnének a szavai
s te boldog legény szabadon belenyúlhatnál a gyümölcsös kosárba,
talán a nagy zsebbe is szabadon belenyúlhatnál,
ami ott fityeg és csörömpöl az asszony ölében.
Igazánból ilyen aranykeretben gondoltad el azt a trágárságot, amit az előbb kimondtál.
Szegény barátocskám, milyen félszeg és ügyetlen vagy!
Hol az a négy fal s az a rugalmas dívány,
ahol te igazi férfi lehetnél?
Szép tizennyolcéves him, kiverhetetlen hódító?!
Hol az az út, amelyik elvezetne téged az emberek közé,
azok közé, akiknek otthonuk, díványuk és mindennapi eledelük van?
Ott sompolyogsz a szennyes térségen s én egy sötét oszlop mögül figyellek.
Ne dühöngj és ne veszítsd el egészen a fejed.
Lásd, én is csak szegény külvárosi költő vagyok, de megfogadom,
ha egyszer pénzhez jutok, szerzek neked egy díványt, ahol
kiheverheted a vágyaid és meghívlak magamhoz vacsorára, mikoris
fehér porcellán tányérokban pirosra sült húst, mézédes gyümölcsöt és más ilyen bolondságokat tálalunk az asztalra.
S ha szereted az italt, nem bánom, bort is hozatok a számodra.
Csak várj, barátocskám, várj még néhány évig.
Útközben
Fiatal voltam, mikor elindultam (ki tudja mit kereshettem a világban),
úgy feküdtek előttem a mezők, mint a gazdag ember szőnyegei
s miközben a júliusi szél könnyű ingecskémmel játszott,
piros virágok között és fehér nyírfák árnyékában bolyongtam.
A város intett a távolból vörös zászlókkal az ormokon
és a távoli harangszó, mint kósza felhőnyájak kolompja szólt hozzám a magasból.
Nem emlékszem rá, hogy mire gondolhattam, de úgy rémlik
egy hosszú, vékony botot cipeltem a vállamon, melyről
döglött kis halacskák csüngtek alá ezüst ruhában és nyitott szemekkel.
Így vándoroltam s aztán a keresztúton egy öreg emberrel találkoztam,
aki elkérte tőlem a halakat és a botot is elkérte, hogy tüzet
rakhasson belőle a fazeka alá. Mindez nagyon régen történt,
az öreg ember megáldott, hogy szerencsével járjak és könnyebben bírjam az utat.
Mindez nagyon régen történt és sajnos azóta sem értem el oda,
ahova annak idején kurta ingecskémben és nyitott, kék szemeimmel elindultam.
Szólok halottainkról
Nincsen fekete kalapom, amit a fejemre tehetnék,
nincsen fehér gallérom, amire föltűzhetném fekete nyakkendőmet – ha lenne,
nincsenek fekete kesztyűim és fekete szegélyű zsebkendőm sincsen,
amivel letörölhetném hulló könnyeimet.
Szegény és ágrólszakadt vagyok, mint sok millió társam ezen a földön,
való igazság, hogy hazátlanul és tanyátlanul élek
s mégis,
szomorúságom kertjében piros virágok között feküsznek halottaim,
akik ajkuk között az igazság fényével estek el a németországi harcokban,
akiket a nyomorúság sorvasztott el Amerika kávéültetvényein,
Kína mérhetetlen rizsföldjein,
elhagyott falvakban és a világ fővárosaiban
s azok is akiket a Fehér Ház előtt gyilkoltak le fiatal katona testvéreik,
akiket harcra ingereltek s aztán tőrbe csalták őket, mint a nemes vadat
s végül is mind azok, akiket
fegyverrel keresztül lőttek,
kötéllel fölakasztottak,
és karddal szétdaraboltak.
Egyhelyben állok, fölfelé növök és egyre mélyebbre eresztem gyökereim.
Kiáltok a pusztába, ahol csönd van s a testvéreim még alszanak:
az ébredés órája ez – hát ébredjetek,
az irgalmatlanság órája ez, ne várjátok hát a könyörületesség szamaritánusait az ismeretlen partok felől!
Rózsaszínű felhőkkel játszik a júliusi szél,
a környékről már összeszedték a gyümölcsöt a szorgos asszonyok,
csak két ember lóg a fán,
az én halottaim ők is,
megvigasztalnám őket kemény tekintetem mosolyával,
de a kapuk zárva vannak előttem
s nincs egy fekete szegélyű zsebkendőm, amivel letörölhetném hulló könnyeimet.
Játékfoszlány
Kedves vendégeim, akik a zord hegyvidékről jöttetek,
akik úgy érkeztetek, mint szegény rokonok,
melleteken üres kosárral és a hideg tél rózsáival orcátokon –
üljetek le terített asztalomhoz. Az esthajnali csillag fényeskedik fölöttünk.
Meséljetek az életről, ahogyan az arrafelé zajlik.
Hogy’ vannak a derék, kendermagszagú parasztok, házinyúl tenyésztéssel
foglalkozik-e még valaki közületek és mit csinál Julis néni?
Emlékszem rá, mikor még fiatalok voltunk, együtt táncoltunk
virágvasárnapján a kitakarított fészerben. Harmonika szólt és csontfésűkön zajongtak.
Vagy száz esztendeje lehet ennek, édes testvéreim
és íme most itt ülök köztetek, mint az ártatlan vénség.
Aludni szeretnék puha takarók alatt és szégyenlem vörös kecskeszakállamat,
ami még ma is rossz gondolatot ébreszthet fiatal lányokban
s magam is ilyen gondolatokkal vagyok tele. Nyíltan bevallom
öreg napjaimra is mihaszna lókötő maradtam.
Meséljetek hát valamit ama tiszta, szép vidékről, ahol ti éltek.
Hallani szeretném hangotokat s miközben őrá gondolok,
felhő virágzik ablakomban.
Az emlékezés felhője ez, az élet felhője,
amely virágzik fehéren és széthullik feketén.
Félhomály
Fiatal nő fekszik betegen
fehér szobában, fehér vánkosok között, fehéren, mint az angyal.
Kint nyár van. Fiatal madarak csipognak az ereszen s az akác másodszor virágzik.
Ó, miért e félhomály és mért donog a nagy, fekete légy az ablakon?
Mivel érdemelte ki ez a szép fiatal nő, hogy a végzet elvegye minden ékességét?
Sötét bűneivel mögötte itt fekszik álomba szédítetten,
idegen férfi kezek késsel nyúlnak hozzá
s miközben úgy érezte könnyű szárnyakon csodálatos tájak fölött bolyong
kivették fél veséjét, megtisztították a beleit, aztán nagyjából összefércelték,
ahogyan a drótos sárgaréz drótjával összeférceli a törött edényt.
Az órák most esztendőknek tűnnek előtte s a fájdalmat kimondhatatlannak érzi magában.
Nem régen még olyan volt, mint a tropikus virág, amely Isten szabad kertjében díszeleg.
Nem régen még olyan volt, mint a kergült tavaszi szél,
szédülten forgott a bálteremben s körülötte a szoknya selyemfodrai örvénylettek.
Nem régen még mohó, féltékeny szerelembe ejtette a férfiakat
s most ki emlékszik erre a hirtelen elfordult világra,
ki emlékszik az ő szép melleinek domborulatára, vidám tekintetére,
nyíló piros ajkaira?
Bizony, még versbeöltözötten is rettentő ez a valóság, itt állok képzeletem kútja előtt,
hogy tiszta forrás vizét merítsem két öblös tenyerembe, hogy még egyszer
lássam őt emlékeim tükrében úgy, ahogyan eleddig ismertük és szerettük valamennyien.
Hiába minden. Hiába. Ő már nem az, aki volt s talán már én sem vagyok a régi,
különben miért lenne ez az örökös félhomály és miért feküdne ő előttem fehéren,
mint az angyal, aki valóban angyalnak is született?
Hálaének
Két asszonnyal és egy férfivel barangolok.
Az egyik asszony a feleségem, róla nincs mit mondanom, huszonöt éve élünk együtt,
ismerem minden porcikáját, tagjai formáját, színét, mozgását,
a gondolatát, mielőtt még megszületne, a hangja muzsikáját,
amivel kedvesen szidni és ügyetlenül hízelkedni szokott.
A másik asszony ismeretlenebb, jóformán csak annyit tudok róla,
hogy fiatalabb a feleségemnél, magasabb növésű, több takarót,
csipkés múltat s a jelent is, mint sűrűre szőtt vásznat viseli a lelkén.
És a férfi? Istenem, ő is velünk tart, szép, arányos teste van,
bizonytalanul néz a levegőbe és alapjában jó ember lehet.
Messze Pesttől, egy magas szőlőhegyen lakom most,
itt köszönt rám a hajnal, látom a napot, amint tüzes szekérrel
érkezik a hegy peremén
és estére nyugaton tűnik el messze porfelhőkben, melyeket
autók és motorbiciklik vernek föl az országúton.
Idegen táj s mégis, akárha tisztavizű kútba néznék és látnám
arcom változó vonásait
emlékeim kútjában így tükröződik e táj
távoli szülőföldem kopár dombjaival és völgyeivel, a folyócskával,
melynek
partjain rozsdás füzek keseregnek, békák kuruttyolnak a nádasban –
most két asszonnyal és egy férfivel így haladunk dombnak föl, völgynek le
a lovacska unottan poroszkál, ismeri a dörgést errefelé,
farán és szügyén habzik a tajték és türelemmel viseli a darázs nagyságú legyeket, melyek éhes rajokban követnek
bennünket.
Gyi, te, mondjuk, gyi és az út csöndben porzik alattunk.
Kisgyőrnek tartunk s valóságos japán tájképek hevernek előttem
keskeny, fehér nyomokkal, melyeket a tehenek jártak ki a dombon, a zöld táblákban
gólya sétál vakító plasztronban és fekete frakkban, fönt a magasban
őzsuta legelészik
bársonyszőrű fiával és a vércse kitárt szárnyakkal röpül a nap felé.
Ó, Természet! A rossz tüdejű városi ember, amilyen én vagyok,
aki gyárakban és műhelyekben,
kocsmákban és bordélyházakban pancsoltam el fiatal életemet,
most kiáltani szeretnék:
Halleluja néked, kiismerhetetlen mindenség, kavargó por, harsanó sugárzás,
legelésző őzek, rablótermészetű madarak, dombok és völgyek, te sovány lovacska is,
aki itt kocogsz előttünk és a szekeret egyre messzebb gördíted velünk
s te mozdulatlan nagy ég fölöttünk
halleluja néktek!
Négyesben így barangolunk a tájon,
egyhelyben ülünk és mégis pillanatonként távolodunk és közeledünk egymáshoz,
ők sokat esznek, én inkább élénkebben nézelődöm és cigarettázom
és szaporán köhögök.
Szép, nagyon szép itt minden,
de azért szeretnék már otthon lenni,
feküdni és pihenni a nagy hegyi csöndességben.
A gyász órájában
Munkás vagyok, egy azok közül,
akik földet művelnek, kereket esztergályoznak és házat építenek,
egy azok közül, akik aranyat verítékeznek és arannyal megfizethetetlenek,
egy azok közül, akik virágot kívánnak ablakaitok elé
s akik fegyverrel megöletnek.
Hogyan szóljak testvéreim, hogy meghalljátok a dal ütemét;
riadt szemeitekből megeredjenek a könnyek és feketén és égő vörösen végigfolyjanak arcotokon, mint a gyász és a harc
könyörtelen jelei?
Ó, hogyan szóljak, hogy abban a távoli városban, a tükröző folyó partján
enyhüljön rokonaim fájdalma, hogy a kétségbeesés elnémuljon, mint az éjszaka, hogy a haldoklókat békítse meg a halál
és a menekülőket a felkelő nap vezérelje?
Ó, hogyan szóljak, hogy méltó legyek hozzájuk, akik értem és érted indultak el a keskeny ösvényen roppant
magasságok felé
s egyszál deszkapadlón a halál örvénylő vizei fölött?
Nincsenek szavaim, melyek lángokként lobognának,
nincsenek csengő rímeim, amelyekkel a reménykedő szív eljátszhatna,
hiába nyitom ki a torkom, – hogy harsogjon a fájdalom, –
komor ez a dal és alacsonyan száll a föld fölött, mint a gyászdobok pergése.
Olvastátok az újsághíreket és hallottátok a rádiószónoklatokat?
Mi hozzátennivalóm lehetne ezekhez a gyűlöletpocsolyákhoz és hollókárogáshoz? –
És mit mondhatnék néktek, amitől a fájdalom megenyhülne?
Nem vagytok talán ugyanolyan emberek, mint én,
talán nem éppen olyan anya szült benneteket, mint engem?
Ó, testvéreim, suszterek és szabók, bútorasztalosok és szerszámkovácsok és ti is mind, akik a földeken dolgoztok, hűvös
laboratóriumokban görnyedtek:
ezen a napon ne kívánjátok költőtől, hogy zengő hangon szóljon helyettetek.
Itt állok köztetek meggyalázottan és mégis felmagasztosultan
éppen úgy, mint ti valamennyien.
Nem énekelünk, csak egyszerű szavakkal beszélünk – és keveset beszélünk, mert cselekedni szeretnénk.
Át szeretnénk dobni hozzájuk a szemeinket, hogy virrasszanak szörnyű éjszakáik fölött: át szeretnénk lépni hozzájuk
ó, jaj, de láncra vagyunk kötve, lakatot tettek a szánkra és az árok szélére állítottak bennünket.
Kiáltani szeretnénk s már az ő kiáltásukat sem halljuk.
A fekete égről leereszkedtek a függönyök, hogy eltakarják az órák szomorúságát, s hogy a sötét takarók alatt
megfogamzzon az új mag, melyben erőnk nagy győzelmei csíráznak.
Gyöngykagyló
Madár, ha rikoltana – ne felelj rá haraggal, kedvesem,
virág, ha nyílna ablakod előtt – játékból se tépd le kedvesem:
madár és virág két gyönyörűsége életemnek.
Így beszélek hozzád, kedvesem és magam értek a szóból.
Te csak élj vidáman! Élj s ha aludni térsz meg,
madár daloljon és virág nyíljon álmaidban.
Csöndes kétségbeesés
Mit üzenjek néked, távoli barátom,
drága jó cimbora, ki mellett úgy herdáltam el életem javát,
mint gazdag ember, ha mértéket vesztett italban és nőben
s vénülő fejjel látja csak, milyen boldogtalan volt egész életében.
Merre kiáltsak feléd, hogy válaszolhass gyámoltalan kérdésemre:
szereted-e még a táncot és a lányok szeretik-e még,
ha súlyos tenyereddel ráveregetsz fiatal combjaikra?
Hallgasd csak, itt ülök az ismeretlen ház eresze alatt
és fiatalságunk elszállt álmairól énekelek.
Éjszaka van, a fák porbaejtik sárga lombjukat,
nyoma sincs madárnak, riadtan sírnak az esőverte prücskök
s egy gazdátlan ladik ring a tó közepén.
Hej, hajj! Jó öreg cimborám, mi szépet is üzenhetnék ebben az órában?
Egyedül vagyok, bizony nyomorúságosan egyedül,
keresztbevetett lábakkal ülök és nézem, ahogy fejem fölött
kihunynak az őszi csillagok.
Valahol harangoznak
Lejöttem a hegyről, ahol két hónapig éltem,
virágos fák között s aztán érő gyümölcsök árnyékában,
mint szorgalmas földművelő dolgoztam napestig.
Szavakat róttam egymás mellé, melyek életről és halálról szólnak,
miközben Téged is dicsértelek apró, fekete betűimmel,
melyek úgy jönnek elő a lélek mélyéről, mint a hangyák,
szárnyra kelnek és végtelen tereken át szétviszik
napjaim arany dalait a világba.
Most itt állok a kapuban, egyszál virággal a kezemben,
mögöttem a hegy, melyről búcsú nélkül távoztam,
előttem a város s ha egyszer még elérem, meghajtom magam előtte
mezők tarkaságával a szememben és kedves gyümölcseim ízével a nyelvem alatt.
Elég volt a magányosságból és az édes békességből is elég volt.
Messze innen a város, de elindulok felé még ebben az órában
egy felejthetetlen évszak emlékével a szívemben.
Árnyékban
Virágtalan a kertem és a szívem reménytelen.
Nem áll mellettem, akit szerettem s bárha ő is szeretett engem
elléptünk egymástól anélkül, hogy pillantással is kérdeztük volna:
mik voltunk egymásnak, kedvesem, ki dob majd rőzsét szerelmünk tüzére?
Most itt állok, mint az özvegy és érzem, annyira sem becsültem életem,
ahogyan a gazdag megbecsüli pénzét, katona a fegyverét, vadász a kutyáját.
Tudjátok-e, mi az egyedül lenni millió társ között?
Nagyon szomorú lehet a vak ember élete,
nagyon szomorú lehet a süket ember élete,
de mindez vidámabb élet az én magányos sorsomnál.
Álomvalóság
Miközben a nyirkos erdei úton haladtam, egy gyermekre gondoltam,
akit a város kőépületei között láttam futó pillantással
és életének rózsaszínű emléke örökre bennem maradt.
Ha költő lennék, most elmesélném életemet, ami fáj,
bennem rejtőző mélységét a kimondhatatlan igazságnak,
a hiába való vágyódásokat s az ösztönöket, melyek az ismeretlen felé hajtanak.
De jaj, ujjaim hegyével, ha érintem a tárgyakat, nem moccannak,
az erdő nyöszörög körülöttem, mint a megjuhászodott állat
s a fákról, akár a harmat, hullanak boldogtalanságom könnyei.
Menni, csak menni, fehér zászlókkal intenek a távolok,
a dombon egy lány áll piros ruhában, piros kis kalappal a fején
és kiált felém, hogy jöjjek, különben meghal érettem az alkonyatban,
meghal és rámhagyja gyermeteg mosolyát, ahogyan az a másik gyermek tette,
akit a város kőépületei között láttam évszázadokkal ezelőtt.
Szerettem volna visszafordulni az útról, mi keresnivalóm az erdőben,
micsoda ígéret vonszol határokon és esztendőkön át?
Szeretnék visszafordulni, de az álom valósága fogva tart
s a gyermek is csak álom, akire rossz óráimban gondolok,
könnyű szédületekben emlékszem rá, amint ott feküdt fehér párnáin
a város kőmedrében és napsugár játszott szőke fürtjein.
Holdtölte
Középkorú ember vagyok,
hímnemű, szívós és akaratos.
Nem láttam az angyalt, ki benézett hozzánk születésem óráján,
nem volt fizetett pesztonkám, aki csodálatos dolgokat mesélt volna.
Inas voltam, szolga, mesterember, csavargó és kéregető,
jelenem hasonló a múltamhoz,
saját erőmből tartom fenn életemet,
amely egy napszámostól és egy szolgálótól fogamzott.
Szeretem a munkát és szeretem a megpróbáltatásokat.
Testvérük vagyok az embereknek anélkül, hogy ez különösebben meglátszana rajtam.
A szürke köveknek, az illatos virágoknak és a rugalmas fémeknek is a testvérük vagyok.
A lobogó tűz a bátyám és a hűvös, tiszta víz a hugocskám.
Kedvesemről is szólhatnék, de ő meghalt, alig, hogy találkoztunk,
tizenhat éves volt és érintetlen a vad indulatoktól.
Fegyvert még nem sütöttem el soha, gyereket nem neveltem föl egyet sem.
Mire való vagyok hát? – kérdezem magamtól álmatlan éjszakáimban,
mért, hogy nyitva a szemem és senki nem fordul be hozzám ezeken a tárt kapukon?
Miért ez? És miért az?
kérdezgetem magamtól untalan.
Ha madár lennék, most a tenger felett szállnék,
ha nem élnék, talán boldog is lennék,
de így csak élek és nyugtalan vagyok, mint aki nem tudja mit tegyen magával.
Hét cserép muskátli van az ablakunkban,
feleségem naponta megöntözi őket
s ők hálából kinyitják csipkézett virágaikat.
Ilyenkor úgy képzelem, az élet szép és minden dolgok érettünk valók,
közben fekszem hanyatt és egyedül a széles díványon,
éjszaka van.
Nem panaszkodom.
Csak úgy, mint oktalan gyerek, ha megered a nyelve,
elmondtam életemet.
Ajándék az asszonynak
1937
Ha meghalok, vessetek a tűzbe s hamvaim
engedjétek el a széllel Kelet erdői felé.
Költő vagyok. Óh, irgalmas ég, gyarló szívem
legalább pihenni szeretne illő helyen
ahol virágok nyílnak és madarak énekelnek.
Ötven év
Itt vagytok hát, hogy köszöntsétek éveim.
Virággal és ezüst eszközökkel díszített
asztalom körül ültök, mint ama halászok és
nyughatatlan szántóvetők, akik tengerre szálltak
a Názáretivel, elhagyván családjukat és a zsírtalan
földet, amelyen születtek.
Esteli szellő borzolja láthatatlan szakállam
s amíg az emlékek órái ügetnek, az asztal csücskén
köztetek ülök én is és egészen egyedül
mert nem felejtettem el semmit. Az ablak kitárva
s éppen kiáltani szeretném, ne törüljétek le ajkamról
az édességet, az álmok szirupját s az anyaszeretet mézét.
Bélyeget ütöttek homlokomra, holott ekkor még
győztes hadvezér vagy a szabad tengereken
kalóz is lehettem volna, aranyporral a körmeim alatt.
Óh, terveim és vágyaim fényzuhatagai
melyek meghaltatok és nem támadtok fel többé soha.
Ugyanabban a házban lakom most is,
melyet valamikor körém építettek kedveseim.
Micsoda utazásokat éltem és irgalmazzatok
hogyan cserélgettem legkedvesebb barátaimat.
Emlékszem egy ismeretlen, távoli városra
korán jöttem, de a harangok már megkondultak
s az emberek nyája a hasadó térre sereglett,
ahol egy akasztott néger csüngött a fán
zsákbavarrva gondosan, mint akit áruba bocsátanak
ezen a felejthetetlenül kék hajnalon.
S arra a kék szemű kölyökre is emlékszem,
akit kocsi elé fogott a gazdája s amíg a végtelen
körutakon botorkált vérző, örök sebek
szakadtak ki a szíve fölött.
S most, barátaim, hogy teli pohár áll előttem
legigazibb szeretőmre gondolok,
aki még annakidején, fiatalsága szépségével
és egyszál fehér ingben kopogott ajtómon.
Aki őt látta, sohsem felejtheti el.
Én csókoltam az arcát és pihentem karjaiban
s ha aludt, tisztán hallottam, hogy egy madár
szerelmünk tavaszát énekli a mellei alatt.
Amim volt, mind neki adtam, legyen hát övé
ez a szívemből merített este is.
Vigyázott rám, aki mindig veszendő voltam,
ha fájt valamim, sírni se tudtam
s most mosolygok, mert az övé vagyok.
Felhőtlen éjszaka
Teljen meg örömmel a szív. Óh, Jézus,
keresztrefeszített ember,
utolsó péntekjén ez esztendőnek
dicsértessék a TE neved,
aki jászolban születtél s a békesség
zöld olajágával vonultál be Jeruzsálembe.
Vannak, akik azt hiszik meghaltál
a keresztfán. Óh, örökéletű testvér
én naponta találkozom veled és szótváltunk
amint kékvászon kötényedből magot vetsz
az őszi határban vagy lótsz-futsz a nagyvárosok uccáin
és másutt ugyanebben az időben
a názáreti ácsok mesterségét folytatod,
mérőzsinórral és villanó baltával a kezedben.
Vannak, akik azt hiszik, sebeiddel elszálltál
e földről. Óh, Jézus, én a mi örök összetartozásunkról beszélek
s ahogy a decemberi hold árnyékot vet mellém
látom, hogy TE is itt ballagsz velem az éjszakában
éppen olyan szegény és elhagyatott vagy, mint én
vérzik a szíved, kezeid és lábaid is véresek
s én most egy halott katonára gondolok, aki az árokban feküdt
s a távoli égre bámult két nyitott szeme.
A szelíd ökör és az igénytelen szamár virrasztott
születésed óráján s mégis TE voltál az, aki ledöntötted
a bálványt és korbáccsal léptél a templomba.
Sírba fektettek és visszajöttél hozzánk
óh, keresztrefeszített ember
sugárzó csillagkoszorú
a szegények feje fölött.
Társtalan ember
Messze van ő s én még messzebb vagyok tőle
s ha szerencse-vadász sohse voltam, unom már
szerencsétlenségeim sorozatát, mely körülvesz
akár a kénszagú iszap, vakít és fojtogat
s ha indulni akarok, besüpped lépteim alatt.
Messze van ő s én még messzebb vagyok tőle.
Hajdanában együtt vándoroltunk a folyó partján
ő jobbról én balról s ha kérdezett, feleltem.
Ha valaki szembejött velünk, bizonyosan tudhatta
mi vagyunk ama szegények, akik az erő szerénységét
s az ajándékozás örömét énekeljük.
Messze van ő s én még messzebb vagyok tőle.
Néha gondolok rá tisztálkodás közben vagy a terített asztalnál
olykor szólítom is hangtalanul magamban fordultan
de messze van ő s én még messzebb vagyok tőle
a függöny legördült ablakomra s hallom a harangokat
hogy megkondulnak egy süllyedő világ felett.
Január 1. Hajnal
Bort kóstoltam ma, édes, jó bort,
melyet egy névtelen tisztelőm küldött
újév hajnalán karcsú, hosszúnyakú üvegben
és édes, drága falatokkal körítetten. Ó, Teremtőm,
ki gondolhatott rám ezen az első januári hajnalon,
így töprengtem, miközben ingben és alsónadrágban álltam szobám közepén
és ijedten dideregtem.
Kint tél volt s a szél belemart mezítelen lábszáramba
és mezítelen mellembe, mert így álltam ott
s a hitvány ingem is elfeledtem összekapni.
Ki nyújthatta felém láthatatlan kezét?
Pillanatra komolyan szégyeltem magam
mint ahogyan ő is szégyelhette magát, szegény
nem mert szembe fordulni velem, testvéri keze talán remegett
amíg ajándékkosarát felémnyújtotta.
Kint hajnal volt és tél volt
dc hiába vacogtak össze a fogaim, éreztem, hogy
ez az a pillanat, mikor a boldogság harangja megkondul szívemben
mikor a sötétség fátylai fellebbennek és hallom
az újesztendő sugallatát.
Kóstoltam a borból, hogy vidáman köszönthessem a jövendőt
és általában az egész nagy életet, amely halállal fenyegetett
egy félszázadon át. Éreztem, ahogy lassan fejetetejére áll
körülöttem a világ és nem bújtam vissza a takaró alá,
vidám és nyughatatlan lettem egyszerre.
Kiléptem az uccára, ahol részeg férfiakkal
és részeg, gyönyörű asszonyokkal találkoztam
láttam, hogy egyformák vagyunk valamennyien, köszöntöttem őket
jobbról és balról megcsókoltam orcájukat,
miközben félkarommal magasba emeltem borosüvegem
és énekelni kezdtem barna szeretőmről,
akit már rég elfeledtem s most mégis fellebeg előttem,
mint maga az örök,
felejthetetlen szerelem.
Fehér valóság
A tél, a tél, a tél
vad ebeink már behúzódtak vackaikba,
de a halott katona még ott van az árokban
s a szél véres pengékkel csörömpöl.
Az utakat már befútta a hó,
amely kínzóbb és gyalázatosabb a koromnál
s aki az égre bámul, kedvese arcát
láthatja a vörös holdtükörben.
Ki sem merek már lépni a házból
száraz kenyéren és jeges vízen élek.
Óh, szép városom, hová lettek tornyaid
és gyermekeid a zöld parkokból hová lettek?
Fehéren kondul a tér. Valóban tél van
szerelmünk percei széthullanak
az üressé vált időben.
Hangos bűnbánat
Alszik itt minden, majdnem döglötten
alszik, vagy sírva remeg a döglött tűz körül.
Óh, testvér, drága bajtárs, vezess át a rombadűlt városon
hol tegnap még emberek éltek s kijjebb a határban
szakállas, fehér kecskék s még fehérebb gidáik kövér füveket
legeltek és játszadoztak, mint a földreszállt angyalok.
Mintha vakon születtem volna, hiába nyitom ki
két fájó szemem, az ég sötét felettem, akár a gyászlepel,
hallom a néma csöndet és érzem, hogy ólomból öntötték körém.
Tegnap még a katonák trombitáit is hallani lehetett
s a fémmadarak hangját, melyek a kék hegyek között lebegtek.
Ma egyedül állok itt s a visszhang sem felel, ha kiáltom:
halottai és megalázottjai e szomorú földnek,
bocsássátok meg bűneimet.
Mert bűnös vagyok én mindazokkal együtt
akik ellenetek vétkeztek. Én, a rézműves készítettem
a katonák trombitáit, én, a lakatos szereltem össze a lebírhatatlan
páncélkocsikat és én, a paraszt törtem fel azokat az utakat
melyeken ezer felől ezerszeres halállal érkezett a végzet.
Hol van a testvér, ki átvezetne e rombadűlt városon?
Várom a hajnalt, hogy rámvirradjon, miközben csüggedten lógatom karjaim
s érzem, a kiontott vérrel színültig telik életem.
Széthulló csokor
Virágok bódulatában ébred a hajnal
április, április
előbb még ott feküdtem a díványon
és hallottam, hogy a szomszéd gyártelep
bádogtetejét veri a sűrű jégeső
most itt állok a nyitott ablaknál
két emeletnyi magasságban és érzem
a megáztatott föld párázó lehelletét
és látom a rohanó embereket, amint munkájukra indulnak
a tavaszi pirkadatban.
Április, április
kitárom a mellem, hogy érints meg szeszélyes ujjaiddal
homlokomról simítsd le elrontott életem gyászát
hajnali ég, fürössz meg illatos derűdben engem is
ki hajdan a szabad mezőkről érkezett s most
itt senyved a könyvtárak, koncerttermek és
kávéházak árnyékában, mint a halálraítélt.
Régi hajnalok emlékeit idézem előtted
április, április
gondolj csak vissza, mikor még gyermek voltam
és húsvét hétfőjén, alig hogy virradt, elindultam
egyik faluból a másikba, fonott virgáccsal és
bádog öntözővel a kezemben és bódító illat szállt körülöttem,
mint a szédülő, kicsattant virágok körül
és az út két oldalán csakugyan virágoztak a gyümölcsfák
a barack rózsaszínűn s a cseresnye fehéren.
Óh, kitisztult, pirkadó ég felettem
tekints rám aranyló meleg szemeddel
enyhe jóságodat szomjazza az ember, aki én vagyok
s aki fájón panaszolja elmúlt életét.
A jó hétköznap
Egyedül. A februári vak ég alatt állok egyedül.
Hideg van és nem fázom, sötét van és nem félek.
Miért is félnék, otthon vagyok magamnál, annál az embernél,
akit nagyon jól ismerek, örömei és fájdalma itt virulnak a szívemben
és nem fázom, mert az ő nyughatatlan vére melegít engem.
Jó tehát így egyedül lenni magammal, aki az ölében tart és őrködik felettem
s akiről tudom, kivétel nélkül azonos mindennel és mindenkivel a világon.
Ha kíváncsi vagyok, felel a kérdéseimre s ha fáradt vagyok, felcsigázza kíváncsiságom.
Tegnap a kétségbeesés gyötört s ma ismét olyan vagyok, amilyen tegnapelőtt voltam.
Oh, ember, egyedül vagy megint, mondom szelíden s a karjaimban tartom magam úgy
ahogyan az anya öleli át agyonzaklatott gyermekét.
Hideg van és nem fázom, sötét van és nem félek
és hallom, hogy szólít a világ, amellyel gyökérig egy vagyok
ezen a magányos órán.
Játék a fájdalommal
A dicsőség hírharangját kongatom előtted
újszülött gyermek
érc szava zengje, hogy megjöttél e földre
egyedül és fegyvertelenül s mégis
a győzelem ígéretével szívedben
s én már hallom is a dalt, amely
felharsan egykor síró ajkaid közül.
Dél van és kint járok a mezőn, ahol
szorgalmas parasztok dolgoznak a földdel
apák és anyák, akik éppen olyan kicsinyek és
tehetetlenek voltak, amilyen te vagy most
tejszagú, fehér párnáid között
s ha látnád őket a derűs napsütésben
a szőlőkben, virággal behintett réteken
közéjük tipegnél, hogy köszönetet mondj
fáradt tekintetük mosolyáért és azért az önfeledt
ölelésért, melyben csöppnyi életed fogamzott.
Te még csak alszol és céltalan barangolsz álmaidban
olykor felemeled a kezed és tíz kicsi ujjadon
tíz fényes csillag tündököl szét a falak között
s ha olykor belekiáltasz a fájó, idegen világba
hangodban megzendülnek a végítélet harsonái.
Járom a mezőt, megtekintem magam a patak tükrében
s miközben rád gondolok, már nem is tudom
te virulsz-e a bölcső fenekén vagy ott is én vergődöm
hét tőrrel a szívemben, hétszer halálra ítélten
mégis vidám mosollyal az ajkamon, melyet csókkal illetnek
s a reménység parázs színei díszítenek.
Tavaszi bizodalom
Szállj dalom, szállj
a kimondott szón és a forma keretein túl
vérem melegével és a világ vérének melegével sugározz
és harsanj, mint a trombita, ha a katona belefújja
hajnali ébresztőjét. Mert múlik az idő és mit ér a dal
ha fakón, mint a koldus imája csak lamentál
s ez átkozott világban szétfoszlik nyomtalan.
Barátaim mind, akikkel egyszer is kezet szorítottam
a ti nyelvetek énekét dalolom
általatok és értetek vagyok én, a magányos
aki magára maradtan is a mindenséggel teljes, miként a fa,
amely élő koronájában a föld virágait virágozza.
Így állok egyedül a térben és kitárom magam az ég felé,
ti vagytok az én földem, barátaim s a ti álmaitok kertjei
virágoznak ki dalaimban.
Szállj hát dalom, szállj s mint a fény forrása világíts.
Szakadj ki a semmiből, mint a mag, a lélek magja
s ott, ahol mindenki elvérzett a harcban, maradj te
hírnöke a születésnek és feledtetője a halálnak.
Szegények az alkonyatban
Hárman, szegények, rongyos gúnyában majdnem vének
holott az egyik csak húsz, a másik huszonnégy s a harmadik
mindössze harminc éves. Egy padon ülnek
a rügyező gesztenyefa-sorban s hallják, ahogyan alkonyodik
a közeli parkban rázendítenek az üdvhadsereg trombitái.
Tudják, hogy a szegények üdvéért muzsikálnak ott,
de nékik, a három szegényeknek, már nem szabad
gyülekezniük a téren, hol nótával derülnek a boldogok
csendül a cintányér s a trombiták részegen hörögnek.
Ha átléphetnének a rácson! Úgy gondolják, pénz hull
most a gazdagok markából, mint ősszel a fákról
az aranyló levél s aki rongyos, ha teleszedi kalapját
úr lesz és boldog lesz egész életére.
Ilyenek a három szegények. Horpadt mellükben
még dobban a szív, fakó bőrükön még áttüzel a vágy
s hogy ülnek mozdulatlanul egy asszony jut eszükbe,
akitől gyarlón, mint borjak az anyjuktól, elszakadtak
s három lány jut az eszükbe, akik hiába várnak rájuk
valahol túl a mérhetetlen óperenciákon.
S halkan, hogy senki meg ne hallja, így szólanak:
– Hiába törtem magam, semmire se vittem harminc évig
– Huszonnégy vagyok, valóban révbe juthatnék már én is
– Olyan az én húsz évem, mintha húszszorosan gúzsbakötöttek volna.
Így szólnak és látni rajtuk, hogy élnek mind a hárman.
Néha körültekintenek s ilyenkor érzik
hiába minden, testük örök hét sebtől vérzik
s fejetetején áll körülöttük a világ.
Anyácska vigyáz ránk
A város alszik. Anyácska átjött a túlsó partról,
hogy fölénk terítse fekete pamutkendőjét s most
ezen a mállott rongyon kandítanak át a csillagok.
Távoli órák kondulnak s félálomban már hallom is, amint az öregasszony
visszafelé csoszog a szélben, ősz fürtjeivel játszik a fuvallat.
Evezőit elhagyta valahol, de örül a szívem, mert látom,
mint Tolsztoj három szent aggastyánja, száraz lábbal vándorol át
a tó színén, hogy csendes otthonába térjen ő is még hajnal előtt.
Igen, igen, ő a boldogtalanság lánya, a hervadt, szelíd tekintetű hölgy,
aki nappal láthatatlan és éjjelente saját kezével gondozza népeit.
Az ő kegyelméből már nyugton pihen a város, de ti örök szerencsétlenek,
kik még nem oltottátok el lámpátokat, keljetek fel ócska matracaitokról,
álljatok ki a kapuk elé és nyitott tenyérrel intsetek a távozó után,
csókkal búcsúzzatok a szegény öregasszonytól, aki nappal kitér az utatokból,
éjjelente betakar meleg nagykendőjével és két égő szemével
őrködik fölöttünk.
Variációk anyám nyelvére
I.
Emlékszem, emlékszem fekete kendődre,
fekete kendődben halovány orcádra.
Halovány orcádnak, szívemben a mása
bölcsőm ringatója, könnyem letörlője.
Könnyem letörlője, bölcsőm ringatója
vezéreld, vezéreld fiadat a jóra.
II.
Anyácska, anyácska, kicsi öregasszony
jobbkezedben szagos liliomszál
balkezeddel könnyeidet törlöd
szagos liliomnak hajladoz a szára
vagy előbb vagy utóbb lehullik a sárba.
Anyácska, anyácska, szegény öregasszony
hajadból már kihullott a gyöngyék
szoknyádnak már foszladozik rongya
ne menj ki, ne menj ki a Volga partjára
vagy előbb vagy utóbb elragad az árja.
Elragad az árja betemet a sárba
halott öregasszonyt senki nem sajnálja.
Közjáték
Megadom magam. Tekints le rám és ítélj
ha van érkezésed hozzá, fenséges Úr
akit így szoktak dicsérni, elhallgatván
rejtett szavaid, melyekkel minduntalan véresre
sebzed a világot s közben mozdulatlannak látszol
sérthetetlennek és igazságosnak. Ítélj hát kedved szerint
és úgy szólj, hogy a süketek is meghallják.
Mit vétettem ellened vagy ő ellene, szegény testvérem ellen
aki egyedül bolyong a világban s hogy bölcsőjéből
először kilépett, hegyes kövek törik lábait
kezeit felvérzi a szakadatlan munka, mert ha
el is hagyja őt mindenki: szánt, vet, meggyalulja az asztalt
fegyvert kovácsol, legtöbbnyire önmaga ellen, aki
mindenütt ott van és mindenki ellene van.
Mit vétettem ellened, fenséges Úr és szegény testvérem ellen?
Háttal fordulok felétek, hogy ne szégyenkezzetek miatta
látván a rózsakoszorút, melyet az igazság dicséretére készítettem
s látván két szemem, melyek kérdeznek és megállapítanak.
Megadom magam, mondom és valóban úgy állok itt, mint aki nem fél
a rejtett szarvaktól és az elvégzendő munkától sem fél.
A testvérem testvére vagyok és süket vagyok
és vak vagyok a bíró előtt és némább vagyok a némánál.
Csak állok mozdulatlanul s akik elmennek mellettem úgy látják
egy hatalmas akácfa áll az országút szélén
csodálatos fa, mely a zord télben is virágzik
és egyformán hullatja szirmait emberre, állatra
jóra és rosszra
akik elhaladnak sűrű lombjai alatt.
Köszöntsük a reggelt
Most tegyük félre álmainkat s most, hogy pihent vér áramlik ereinkben
köszöntsük a reggelt, a teljesedő világosságot, mely szinte illatos
körülrajzolja testünk vonalát és szellemünket kiemeli az éjszaka karmaiból.
A tisztálkodás órája ez és a munka kezdetének ideje.
Már itt vannak társaim
ásóval és kapával vállukon, meleg kézszorítással üdvözölnek
szemeikben látszik a villanás, ami az ég fényeit tükrözi.
Félig meztelen testemről lerázom a párázó vízgyöngyöket
tagjaimban még érzem a hajnali szerelem ízét, így búcsúzom
az asszonytól és a nyújtózkodó gyerekektől, mielőtt indulunk.
Valaki meghalt, hallom a falu lélekharangját, de a fájdalom nem érinti meg szívemet.
Mint kemény harcokba induló katonák, haladunk tovább csillogó szerszámainkkal.
Az ég kupoláját egészen közel érezzük homlokunkhoz s mezítelen talpunkkal
érintjük a földet, miben erjedt magok csíráznak
s a harmatos füvek énekelnek lépteink alatt.
Ne szóljatok, pajtások. Az ébredés örömét zengi most a világ
s a gyarló ember elégedjen meg azzal, hogy látja a varázslatot
mely öröktőlfogva való és a dolgok feltárják benne értelmüket.
Családi asztalnál
Fiatal barátaim, fiúk és lányok
mit tudjátok ti, hogy milyen az élet, amit az élőknek
élniök kellene, ha valóban élni akarnának.
Elmondom néktek így az asztalnál ülve, miközben pipázgatok.
Még a nagy háború előtt, mikor kertészlegény voltam Belgiumban
megismerkedtem egy lánnyal, szép lány volt, bronzvörös haja volt
gömbölyű, fehérbőrű karjai, plasztikus mellei és még plasztikusabb combjai.
Szóval olyan volt, amilyen nőt ti már csak az öreg Tiziano
képein láthattok a kriptalehelletű múzeumokban.
Mikor először megláttam, átnyújtottam neki tenyészetem legszebb
virágszálát. Erdei magányban, egy tisztás közepén ültünk fölöttünk
a nagy, kék éggel, melyen itt-ott fehér vitorlák remegtek.
Másutt bárányok legelésztek, hallottuk a csengetyűk szavát
és a pásztor bugyborékoló furulyáját, de a madarat nem hallottuk
mert az éppen fészkében ült unottan és elzápult tojásokkal a szárnyai alatt.
Pontosan így volt, ha mondom, nekem is éppen így mesélte el a nagyanyám
akivel hasonlóan történt meg a csoda s mikor a tisztásról elindultunk
már férjnek és feleségnek éreztük magunkat, bágyadt, jó érzésekkel a tagjainkban
s az öröm piros rózsáival az ajkunkon. Óh, Istenem kertészlegény voltam akkor
és hogyan tudtam élvezni mindent, ami virágaimra és boldogságomra emlékeztetett.
Aztán vagy harminc évig éltem együtt ezzel a hölggyel, ettünk-ittunk,
gyerekeket nemzettünk, közben a föld magától termette a virágokat
és a nagy háború is elviharzott fölöttünk. Hej, haj milyen élete volt
akkor egy kertészlegénynek!
Még most is, hogy itt ülök köztetek, számban érzem az ízét
és undorral hallom, hogy sírtok a fülembe, kushadtok
és olyan szagotok van, mint a gondozatlan malacnak.
Menjetek innen. Menjetek hát és szerezzetek legalább egy pipáravaló dohányt az öregnek.
Harc a szavakkal
Beszélek, beszélek és hallom, hogy szavaimnak semmi értelme.
Úgy szállnak föl, mint gyerekkoromban, ha köveket hajigáltam
kényszerűségből mozdulnak és visszahullnak még mélyebbre mint ahonnan elindultak.
Nincs érdemes szava a fájdalomnak és az örömet sem tudják kifejezni, szegények.
Hallottátok-e már az ócska gramofonlemezt, amely ott üget a bérkaszárnyák udvarán körbe-körbe az éles acéltű alatt?
Kacag és nyerít, mint az eszelős s ha sebet kap akkor úgy szól, hogy szinte megvérzi az emberi füleket.
És hallottátok-e az embert, aki ott gubbaszt üvöltő gépe előtt
magárahagyatottan áll az udvar fenekén, kinyújtja a karját, és néha azt mondja:
Adjatok valamit a szerencsétlennek, jó emberek, adjatok!
Ki érzi a sebeket a koldus rongyai alatt és ki érti a veszendők segélykiáltását?
Költő vagyok, tudjátok, a szavak mestere
s a legutolsó azok között, akik semmire sem használhatják mesterségüket.
Szobáim falain át is hallom a veszett gramofon dallamait
táncra ingerelnek vagy fájdalommal gyötrik szívemet.
Magamba fordulok most, kedvesem és tehetetlenül nyöszörgöm:
oh, csak egyszer mondhatnám ki, hogyan szeretlek s te csak egyszer is
megérthetnéd szavaimat.
Fényfoltok
Kint ülök a napon és nézem az őszi kertet.
Amíg a városban éltem, sötét falak között
szolga voltam és véresen múltak napjaim.
Most itt ülök a világ közepén és nézem,
ahogy egy legény kaszálja a sárga füvet
aztán egy lány jön be a kapun, fiatal
és egyenes növésű, mint a fehér jegenyék.
Hozzám lépnek vagy távolodnak a fényben s a nevetést
hallom csendülni szép fogaik közül.
Oh, életem, hogyan is emlékezhetem a régi napokra
miért is szomjazom a forrásra, melyet a múltak
rég betemettek? Csönd van.
Az aranyősz, mintha megállt volna felettem
harmattal itat és virággal övezi homlokom.
[Mottó]
Kancsó csüng a karomon, vizet viszek benne
vízszínén a képeddel, lassan poroszkálok.
Hull a hó és fúj a szél, lábam előtt árok
be jó volna, ha a szél szárnyaira venne
még az éjjel, kedvesem, eljutnék tehozzád
amielőtt meghalok, eljutnék tehozzád.
Ébresztő
Úgy bontalak ki párnáid közül
mint csipkés leveleiből a rózsát.
Kelj föl, kelj föl és nevess a szemembe
gyönyörűbb vagy, mint az ég virága, amely
éppen betekintett hozzánk az ablakon.
Ruháid még szanaszét hevernek
a tükör éhesen néz, várja tested vonalát
egy sóhajtás röpköd a zárt falak között
s ahogy szétnyújtod két fehér karod, megül
mint riadt, zaklatott madár az ágon.
Cigarettám hamuját leverem
a távoli sarokban, miközben várom
legalább egyet lépj, legalább érintsd homlokom
s kinyílik az ajtó, melyen hiába zörgetek.
Késő van. Ijedten berregnek az órák.
Kelj föl, kelj föl és élj a kedvedre
s ha valaki szégyenkezne is miattad
én csak kívánni és dicsérni tudlak.
Az igazság kerülgetése
Üzenet legyen ez a vers, kedvesem
szívem üzenete és agyvelőm üzenete
érzéseim és gondolataim virágkosara
amelyet íme átnyújtok ezen a vasárnap délelőttön
tavaszi vasárnap délelőtt, vidáman
és karom egyetlen merész lendületével.
Idáig jutottam, oh, kedvesem, lásd
tavaszban az őszülő férfi, ha megőrül
őrültebb a kamasz legénynél, aki
maga is volt egyszer, de akkor ostobán
húsztól az ötvenig úgy futott át az esztendők hídján
mint, aki közben se élni, se halni nem ér rá.
Most igazán itt vagyok nálad és úgy érzem
el sem megyek többé, nem izgat már a világ izgalma
elég vagyok magamnak és te is éppen elég vagy nekem.
Maholnap ősz hajunkban néhány fekete szállal
s öreg szívünkben harcok és szerelmek gyönge
emlékfoszlányaival úgy bolyongunk majd
a zajló város uccáin, mint két jólnevelt gyermek
mint Isten fehér bárányai, akik, ha szólnak is
füvek jóságát s az idők derűjét bégetik.
Hogyan dicsérjelek
A szavaimat küldöm hozzád
mert semmi egyebem nincsen pár gyatra szónál
melyek pintyeknek és rigóknak készültek
és gyom lett belőlük örökre
lent a szürke porban.
Úgy vándorolnak feléd, mint zarándokcsapat
ha elindul, hogy rézgarasát letegye a zsámolyra
melyet Jézus vérző lábai érintenek – amíg ő
tiszta bárány, ájultan csüng a keresztfán
s a népek búsan énekelnek.
Fogadd hát őket, mint akik megérdemlik
szíved jóságát és tekinteted biztatását.
Vágyaim követei ők és éppen olyanok, mint én
szerelmem aranykoronáját viszik tarsolyukban
s a te szépségednek hódolnak.
Viszontlátás örömére
Földet és vizet hoztam neked, biztonságot és megenyhülést
miként valaha láttam a nehézkes parasztoknál
akik lányért jöttek a szomszéd faluból
s földet és vizet hoztak ajándékba.
Óh, eleven és kívánatos asszony, ruháid tarka szirmai között!
Ez a föld teremje meg táplálékod, ez a víz enyhítse szomjúságod.
Itt állok házad küszöbén és várom, hogy fehér szárnyaikkal táruljanak az ajtók
s muskátlik bólintsanak felém illatozó piros fejükkel s a hím madárka
szólaljon meg kalitkájában, ahogyan szólni illő az érkező vendég előtt.
Messziről érkeztem, tekintetem fáradt s a lábaim térdig sárosak
de mégis úgy érzem, táncraperdülnék és kacsintanék szemeimmel
összetapsikolnám tenyereimet, mint az ujjongó gyerekek, ha látnám
hogy megjelensz a küszöbön, ruháid tarka szirmai között, kedvesem.
Kísértés
Kint jártam a hegyen s a kosaram teleszedtem gyümölccsel.
Mire hazaértem a felét útonútfélen elhullattam.
Hogy körülültük az asztalt, mindenkit jószívvel kínálgattam
egy zöldhéjú alma maradt utoljára, gondoltam, ez az enyém lesz.
Alig hogy nyúltam utána, egy másik kéz is kinyúlt a tál fölé
idegen kéz volt, de ahogy érintettem árnyék suhant át a szívemen.
A gyümölcsből nem maradt nekem semmi, de sohsem felejtem ezt az estét
tízen ültünk az asztalnál s egy lány, mintha gonoszul incselkedett volna velem.
Aztán felébredtem, mert mindez csak álmomban történt ilyen gyönyörűen.
Egyedül álltam a reggelben és éreztem hiába is vágyakozom
a lány után, akit nem ismerek s aki talán engem se ismer.
Hódolat
Kedves, ki szemben ülsz velem a nyári kertben
csodállak a serdülő kamaszok csodálatával
csodálatos halvány kezeid finomsága
s a szemeid éhes, vakmerő pillantása
még csodálatosabb.
Nézlek s miközben a szél
rózsaszín almavirágot röpít felettünk
számhoz emelem furulyám és fújom a dalt
mit gyermekkoromban
a vándorcirkuszok porondján fújtak
egyszerű falusi zenészek.
Alkony harmatozza már a tájat
s mily szép ez a tarka dal s mily szép vagy te is
a virágzó nyári kertben
születésem értelme, életem ékessége
asszony.
A boldogság illúziója
Virágot tűzött a keblére, sárga margarétát
amit a kerítés pereméről szakított
s egy eltévedt kislányhoz hasonlított ekkor
olyan kicsi volt, hogy elbújhatott ruháiban.
Mikor köszöntöttem, úgy ment el előttem
mint örök idegen, a hegynek fölfelé
s később a kék égitóban láttam fürdeni árnyát.
Itt volt s csak azt éreztem, hogy elment
óh, menj csak, menj a távolság visszahoz énhozzám
s addig is szépeket álmodom felőled.
Határvonalak
Együtt mentünk át a réten és szerettük egymást
tántorogtunk és énekeltünk, mint akik az álom borától részegek.
Így rendeltetett, gondoltam kajánul és átadtam magam a
pillanatnak, amely tüzesen ragyogott körülöttünk
tüzesebben, mint a nap, ahogy a felhők szegélyén állott
és folyó arannyal öntözte a mező virágait.
Később éreztem, hogy a távoli városban
egy ablak nyílik ki utánunk, sír akit elhagytunk
s a könnyei akadályozzák lépteinket. Nem beszéltem
de mikor a domboldal árnyékába heveredtünk
felmutattam a szívem és mindenki láthatta
tele van félelemmel és könyörgéssel.
Eltévedt sorok
Üzenetet küldök és kérdezem reménytelen
hol merre vagy, kedvesem s ha szavaim csendülnek
hallod-e még ütemét a szívnek, mely búsan
és szüntelen feléd kiált az éjszakában?
Emlékszel-e még a kertre, hol ajkaid dicsértem
miközben nehéz borokat ittunk és a házra
emlékszel-e ott messze, messze a folyónál?
Emlékszel-e még a karjaimra, melyek öleltek
és megoltalmaztak a viharban s a csókra
emlékszel-e a fénylő csillagok alatt?
Emlékszel-e még a szerelemre, mitől részeg voltál
s az öröm dalait énekelted és énrám
emlékszel-e ezen a reménytelen órán?
Mért is üzenek és miért is kérdezek tőled
álommadaram lábaid előtt fekszik holtan
vér és hamu felhőzi énekét.
Bolond nyári vihar
Víz és sötétség szakad az egekből
július viharzik át a tájon, kertünk
virágai földig hajolnak a félelem alázatában
s az ember, ki nagyvidáman elindult
visszafordul a házba és lámpát gyújt remegve.
Rád gondolok, kedves, behúztad-e az ablakokat
oltsd ki a lángot a tűzhelyen, ne hogy
szerencsétlenség érjen s a tükröket fordítsd
befelé a hideg, fehér falakon. Rád gondolok
s amíg egy tiszta papírlapra ezerszer ráfirkálom a neved
könnyű alakod újból és újból ellebeg tekintetem előtt.
És hiába minden
Ha kilépsz a házból, magaddal hozod
ágyad melegét s a szerelem édesfanyar illatait
melyek megejtik a szenvedő férfiakat és hiába minden
térdre csuklanak, ha pillantásod éri szívüket.
Hajad egyetlen szálán függ életünk
s ha megfordulunk, hogy elszakadjunk tőled
a vihar szelén, mely elragadta vágyunk
megint a te örvényedbe kerülünk vissza.
Ébren és alva egyformán érezzük
könyörtelen mosolyod varázsát
s a végtelen világ nem elég nagy ahhoz
hogy pillanatra is elbújhassunk előled.
Az öregség két arca
Kedvesemtől jövet egy erdőn haladtam át
s ekkor észrevettem, hogy a végtelen árnyékban
egy öreg, mogorva angyal lépeget mellettem.
Ki ez a vándor, hogy ennyire hasonlít rám?
Nem szóltam hozzá, alig hallhatóan csak sírtam
ahogyan a balga vénemberek hullatják
színtelen és sótalan könnyeiket.
És lásd, kedvesem, azóta sem öregedtem meg
lassan az erdőből is kijutottam s úgy érzem
maholnap ugyanolyan vidám és ártatlan leszek
amilyen bohó gyermekkoromban voltam.
Esteledik
Asszonyom, drága szerető és óh, mégdrágább anyácska
végy az öledbe és ringass át a világtalan álomba
fáradt vagyok s aki fáradt, gondolom, tegye le a fegyvert
és nyugodjék meg a te áldott karjaidban szelíden.
Fújjad csak furulyádat
1939
Könyvemet a szegényeknek ajánlom
magam is gyakorló szegény
ki a semmiből töri le kenyerét
és egyedül hever ágyán.
Távolodnak tőlem balga verseim
zord angyal kíséri őket
mint pásztor hajtja vásárra juhait
a viharzó egek alatt.
Találnak-e új hazára, kérdezem
és nem válaszol rá senki
búcsúznak, mint szülőjétől a gyermek
s üresen hagyják itt szívem.
Árnyékban
Tavaszi erdő ez a vers
s a te virágaid nyílnak benne.
Kedvesem, kit elrabolt tőlem az idő
emlékszel-e a frissen szakított gyümölcsökre?
Szerelmes galambjaimra az eresz alatt
s a dalokra, melyeket csókjaidból merítettem
emlékszel-e?
Veszejtő bűnök és gyermeki tisztaságok
őrzője egy időben és egyazon szívben.
Távoli emlékek, sohsem gyógyulnak be sebeim
melyeket pillantásod nyilai ütöttek rajtam
a terített asztal fölött és a névtelen
külvárosok mélyén, mikor azt hittem
ölemben ringatlak s egészen közel vagy hozzám.
Hányszor idéztelek azóta, mintegy álomban
ha zaklatottan és nehéz szívvel alszik az ember.
S láttalak eltűnni fekete gondjaim sűrűjében
hogy aztán újból előlépj a túlsó parton
mezítelenül és elérhetetlenül a nap sugaraiban.
Óh, asszony, szolgálják dalaim a te dicséreted
ablakok legyenek tekinteted előtt és vitorlák
a csónakon, mely zöld folyónk medrében
könnyű győzelmeink földjére siet veled.
S mindezen túl, hogy kertem kapujában állok
a te különös neveddel köszöntöm a járókelőket
akik hozzám hasonlítanak és tudom
elrejtett szívük sem vidámabb, mint az enyém.
Arany karikagyűrűvel a szívemen
Ismét és ismét útrakelek.
Hajnalban, mikor a többi emberek ébrednek
elindulok a bárkán, melyet csendből
és sötétségből rótt össze az éjszaka.
Így nyúlik át a nappal álmaimba
így borul rám az ágbogas világ
mint az erdő, mely éveim sorfala mögött
sötétlik s melyben rövid nadrágban
és kék matrózgallérral a nyakam körül
örökre eltévedtem.
Azóta, Istennek legyen hála, újból
és újból elindulok a körben, mely
a szerelmesek arany karikagyűrűjéhez hasonló.
Hiába kérdezném, ki zárt be a körbe,
kinek a gyűrűje szorítja halálra szívemet?
Hajnalban, mikor a kakas a tyúkjait kukorékolja
ki is hallaná meg az én ébenfából
és zergecsontból készített furulyámat.
Az ember, akit édes testvéremnek nevezhetnék
már messze jár ilyenkor s nem gondol velem.
Micsoda élet. Unott könyvekbe írom szerelmemet
s azt is, hogy senki sem enyhíti bánatom.
Örvénylő tengeren úszik velem a bárka,
melyet csendből és sötétségből rótt össze az éjszaka.
Jó és rossz komédia
Oly dús vagy, mint a nyár és ízes, mint az érett gyümölcs.
Lássátok, ő a kedvesem s bár nem dicsekszem véle
jólesik mindig és bizonyosan tudnom,
ha elfordulok tőle, akkor is előttem van.
Halleluja, Asszony, magasztalom erényeid,
anyai gyöngédséged, fáradhatatlan szorgalmad,
friss erőd és kemény állhatatosságod.
S óh, milyen hangszeren dicsérjem
hasad fehér simaságát, rejtőző ágyékod,
két tornyos melled és két meleg hónaljad,
melyek oldhatatlan igézetben tartanak.
Hányszor lázadtam ellened, mint konok rabszolga
mint részeg katona, hányszor káromoltalak!
Békítő mosollyal asztalodhoz ültettél
és éjjel befogadtál hófehér ágyadba.
Milyen hangszeren dicsérjelek, Kedves,
ki elengedsz magadtól s aztán megint visszahísz
hogy becézz és gyötörj játékos ujjaid között.
Férfiének a rózsaláncról
Elindultam tőled
s mennél messzebb megyek
annál közelebb jutok hozzád.
Sajognak csókjaid s kezemben felejtettem kilincsed.
Óh, balga szívem, amint egyedül ballagok
olyan vagyok, akár az állat, ha riadtan menekül
olyan vagyok, akár a gyermek, ki szájában
az édes tej ízével jajong anyja után.
Miért is mentem el, mért nem maradtam nálad?
Kilenc tövis került azóta talpamba
szívemre kilenc abroncsot vert az emlékezés.
S ki tudja, mi lesz velem, ha egyszer
szél kerekedik s vad tölcsérében magával ragad.
Óh, fivéreim mind, kik e földön bolyongtok
segítő jobbot hiába nyújtunk egymás felé.
Harcban, vagy szerelemben vérezünk el egyedül
miközben sután és reménytelen dadogjuk
irgalom az ember fiának, ki bennünk lakozik.
Virágnyelven
Ki sírt ma itt? Ki jajongott a szélben és viharban?
Talán a béka, ki a zöld levelén ült
vagy a madár, amint éles csőrével tollai között kapirgált?
A viharzó szélben hallottam jajgatásod, Ismeretlen
s kinyitottam kapumat, mondván, térj be hozzám, akárki vagy.
Ülj ide a lámpám alá s ha elfáradtál, pihenj meg ágyamban
míg derűs fénnyel hajnalodik s a ház asszonya
eléd teszi dézsája friss vizét, hogy újra éledj
s eléd teszi ízes, válogatott ételeit, hogy táplálkozz
és indulj tovább bolondul kitervelt utadon.
Hiába takarod el szemed és szakállad
nagyon jól ismerlek én s csak azért hadartam
a békáról és madárról, hogy könnyebben lépre csaljalak.
Éledj hát, te keserű szájú csavargó, akit inaimban tapintalak,
ételeimmel etetlek s majdan a sírba is magammal viszlek
háláld meg az asszonynak, hogy bekötözi sebeidet
s csókkal enyhíti öreg szíved fájdalmát.
Ki sírt ma itt? Ki jajgatott a szélben és viharban?
Kérdeztem s most a csukott ablakok mögött úgy szólok hozzád
ahogyan csak apa a fiához, fiú az apjához szólhat
megitatlak boromból s ahogy összefont karjaimban érezlek
szakadatlan mondogatom: Aludj csak, aludj el végre
rossz csont, ki rég megérettél minden oltalomra s még mindig
csatangolsz, panasszal és gyűlölettel szívedben.
A hajnal fénytöréseiben
Bármerre tekintek, mindenütt Téged látlak
öt percenként s olykor egy percenként fölriadsz bennem.
Nem örülhetek többé nevetésed szelíd fodrainak
nem önthetem aranyszín teámat a csészébe
melyen remegő kezeid nyoma sötétlik.
Szobám négy falára négyszeresen vetíted föl árnyad
s óh, a gyereket is az öledben tartod, akit
anélkül, hogy megszültél volna, rég eltemettünk
elkótyavetyéltük vágyainkat és győzelmeinket
s mindentől búcsúzván mondtuk: kezdjük újra.
Ha emlékezni tudnál, most emlékeztetnélek
az udvarra, ahol utoljára táncoltunk
s aztán, mint idegen asszony, a harmatos estében
egyedül álltál a virágzó barackfa alatt
neved kiáltották s Te elindultál, hogy pihenni térj.
A földbe ágyaztak, Kedvesem, mint a halottat
mégis itt maradtál s majdnem mezítelenül élsz
a hajnal fénytöréseiben s a családi arcképeken
s ahogy az éjszaka falai leomlanak, látom
se szomorúak, se vígak arcod vonásai.
Lélek a papiroson
Ha meghalok, hát meghalok. Jó keresztények
vessetek rám keresztet, aztán húzzanak ki az ebek.
Aki semmi jót nem érdemelt életében,
gyalázattal és egyedül térjen a sírba is.
Óh, életem, ki még bennem vagy és éllek
mint az ételt, mint az italt és a szerelmet
hát igazán elveszítelek egyszer? S a lámpa
mely most is búsuló fejem felett ragyog
kioltja fényeit s betakarnak az éjszaka dunnái.
Úgy beszélek, mint aki komisz italoktól berúgott
mutogatom az öklöm s ugyanakkor alázattal leborulok.
A folyó, melyen mezítelen eveztem, még küldi felém
üzenetét, asztalomon még virít a lila szalmavirág.
De hol van a fegyver, mivel vad szívem felett őrködtem?
S aki szólhatna hozzám, egy másik csillagra költözött.
Vers felejthetetlen nyarakról
Már hullanak a barackfa virágai
s íme a nyári kertben, ahol a szerelmesek
andalognak egyik világtájról a másikra
rózsaszín, halott szirmokon lépegetek
s távolabb ép most nyitotta ki szemeit
a város, hol elhagyott kedvesem virraszt.
Hallom lépteim zörejét a hajnalban
és hullanak elém a barackfa virágai.
Óh, felhős és gyümölcstelen nyaraim dallama
miként az üldözött, őrzöm még életem
amely gyönge asszonyi hajszálon lebeg
s árnyékkal hinti be mögöttem a tájat.
Fújjad csak furulyádat
Pásztor, fújj bele ében furulyádba
aludni tért a város és fehér-fekete juhaid is
álomra hajlanak a nehéz illatokban.
Alszik a jegenyesor s a millió repcevirág
a magas hegy és a mély völgy is alszik már
alszik, alszik.
Fújjad csak ébenfa furulyádat
az óra, lám nem állt meg felettünk, él
és forog az isteni varázsló kezében
s a hold, Nyugat horizontja fölött ragyog
hacsak nem a Szentlélek ezüst galambja az
hacsak nem az esthajnali rózsa, amely
egy fiatal lány kebelén virult ki.
Óh, barátom, ha figyelsz most
láthatod a nehéz gyász zászlóit lobogni
s a zaklatott madarakat, amint vergődnek a szélben
s mindez már túl a hétköznapok kulisszáin
ahogyan te is és én is egy különös hajnalon
átléptünk az árkokon és erődítményeken s íme
itt vagyunk, hogy elmondjuk dalainkat.
Úgy tartják, viharban hallgatnak a Múzsák.
Azért is, zengjen a lant és szóljon a furulya
gyilkos napok és gyászos esztendők végtelenjében
porladjanak el kedves halottaink csontjai
de, akik élnek még, jókedvvel viruljanak
s te szelíd, hegyilakó pásztor
fekete subádban és zsíros, nagy kalapod alatt
fújjad csak furulyádat az éjszakában.
Összemosott partok
A kert ösvényein sétál a lányka.
Karcsú és magas. Legföljebb tizenhat éves.
Néha megáll és lehajol egy-egy virágért
megszagolja s tarka csokorba köti.
Egy fehér kis felhőcske száll az égen.
Fent a kicsiny felhő, lent a fiatal lány
melyiket is szeressem, kérdezem magamtól
rút, öreg ember, kopasz és fogatlan.
Elaggott karosszékben üldögélek
a szérűskert palánkjánál, hol senki se lát
a lányka illata s a felhőcske árnyéka
leng körülöttem s a fán madár dalol
hogy megejtsen és elvarázsolja szívemet.
Tökrészeg vagyok mire bealkonyul
már nincs távolság, se tarka kert, se messze ég
hunyt szemeimmel is tisztán látom, a lányka
felhőcske ruhájában előttem áll
s mint anya gyermekét, kerek kis mellére vesz.
Dicsekvő szegénység
A madárról beszélek, aki álmaimból kelt
s a felhők mögött vándorol láthatatlanul.
A távoli csillagfények körei olykor
erre vetik kitárt szárnyainak árnyékát
és fátyollal borítja be szívemet, miként
az első és igazi szerelem emléke.
Azért költözött ki a szívemből
hogy magamra hagyjon bánatommal a világban
és hiába száll a szelek örvényein
hiába tűnik el az ég fodrai között
a csöndesség, mely bennem lakozik
mint a háló, fogva tartja örökre.
Szállj madár, csak szállj álmaim ezüst madara
rád gondolok míg e gyatra verset írom
s vágyaimmal érintem remegő tollaid.
Úgy tűnik, hogy mind távolabb kerülsz tőlem
s egyre közelebb vagy hozzám, egyre közelebb.
Ha akarnám, a tenyerembe vehetnélek.
A hold fénylő szarván ülsz most boldogan
s csacska éneked úgy hull le rám a magasból
mint a permetező tavaszi harmat.
Rózsalegenda
Kertünkben már alszanak a virágok
langyos szellőben és holdfényben alszanak.
Ha elég bátorságom lenne hozzá
leszakítanék egy violát, hogy reggel
színnel és illattal keltsem Kedvesem.
A hold muzsikája szól a kert felett
s közben mintha aludnának virágaink.
Aztán látom a függöny résein át
egy kibomlott rózsa leszakad az ágról
s mint a madár, átszáll a szomszéd kertbe.
A hold ekkor éppen előttem úszott
s Szent Dávid, kit mindnyájan nagyra becsülünk
letette hegedűjét és egy kancsót
nyújtott felém a messzi ég küszöbéről.
Igyál, mondta. Nem. Aztán mégis ittam
és egészen elfelejtettem Kedvesem.
Óh, a virágok már mind szárnyra keltek
s míg részeg voltam, döntöttek sorsom felett.
Kánikula
Egy gyermekről álmodom mostanában.
Ha feljött a hold, a gyermek elsétál házunk előtt
és beköszön hozzánk, amint ott állok az udvaron
a rozsdás kerítés mögött hajadonfőtt, mezítláb
és ingujjban, mintha épp most készülnék ágyamba.
Még hallom is, hogy kitör belőlem az ásítás
miközben ő vörös hajakkal díszítetten
tovasétál a poros úton s aztán eltűnik
a holdfényben, a vasúttöltés oldalán.
Halvány csengetyűszó kíséri, mint mindazokat, akik
valaha elváltak tőlem. Megfordulok ágyamban
de velem fordul a csillag is, mely csak arra várt
hogy hátam mögött sorban ölébe vehesse kicsinyeit
s hallgasd csak, hallgasd, akár a mohó állatkák
habzsolják a langyos, édes anyatejet
mialatt a távozó gyermek léptei, óh, mily fáradtan
és bátortalanul topognak hegyen és völgyön át.
Rajta hát, biztatom magam, utolérheted mielőtt
a patakba fúlna, vagy a hegyi vasút kötele leszakadna alatta!
Kiáltok, mint az őrült s mind hiába.
Végül egy keserű mákvirág kinyitja kapuját
de mire átbújok rajta
hajnalodik. Már nem zúg a szél, közben tovaszállt
s én ismét itt ülök a terített asztalnál
lehorgadt fejjel, mint a bűnös, mint aki rabolt és gyilkolt
míg a többi emberek igaz álmukat aludták.
Fénykörben
Az ég kegyelme rajtunk. Ki félne hát a csöndben?
A tutaj, amint úszik velünk a fekete vízen
kakas kukorékol a túlsó partról s a telt hold
mint érett gyümölcs sárgul az éjszaka lombjai közt.
Befordult szemmel is látom én falunk határát
a fehér jegenyesort, mely átszeli földjeinket
a lányokat és legényeket, kik néhanap még
gondolnak velem és jókedvvel szólanak felőlem.
Messze kerültem tőletek mezők és állatok
levetettem a nehéz gúnyát s a kezeimről már
lemállott a kéreg. Ha veszendő lennék, be rég
elvesztem volna ebben a vak és gonosz világban
hol a szél és fagy kövei közt őrlöm kenyerem.
De milyen jó is nekem, hogy mögöttem a falu
ahol anyám ölében hevertem s ha el is hagytam
nem feledtem el soha. Nézzetek rám s lássátok
kerek két orcámon szülőföldem derűje ragyog
és érzem, a csillagos ég kegyelme van rajtam.
Siralmak helyett
Ha van már gyermeked, altasd el őt szelíden
ha vannak még szüleid, altasd el őket is
azután ints széthullott barátaid felé
és indulj és magad is térj meg nyugalomra.
Az éj vakult egekkel gyászol a táj fölött
mert jaj, hideg és sötét van, mint a veremben
kis házadon nehéz kapu csikordul s a szél
sorsod cserepeit görgeti maga előtt.
Itt a télidő, mondják s valóban úgy látszik
az Úr megelégelte bűneink halmazát
a folyó medre hóval és jéggel teli már
s a vadszamár forgó szelet legel a hegyen.
Nem siratom világtalan gyermekeimet
s a jó öreg szülőimet se siratom én
mert ég és föld sírnak helyettem szakadatlan
s a szél is sírva veri szét fáradt csontjaim.
Utazás a Felvidéken
Vonat röpít a tájon át, a réten át s a vízen át
még nem jártam erre soha s minden ismerős.
Ki átaludtam pár századot, most ámulok ijedten,
íme a nyáj a réten s a tó a kert alatt.
Óh, gyermekkoromnak földje, varázslatos világ, ahol
éltem és összekuszáltam egész életem.
Milyen messziről emlékszem rátok, derék, jó cimborák,
drága fiúk s még drágább leánykák, akiket
szerettem s fájó, kis szívemen topogtatok kevélyen.
Míg vonatom fekete zászlaját lengetem
rátok gondolok, akik elváltatok tőlem a viharban
s tán épp e füvek burjánzanak fölöttetek.
Ha tudnátok, hol jártam és mivé lettem azóta
százszor útra keltem, soha meg nem érkeztem
s ha felépítettem magam, kegyetlenül leromboltak.
Óh, kedveseim, ha vigyáztatok volna rám
nem kellene, hogy sírjatok értem s én nem énekelnék
szerencsétlen óráimban, mint a bolondok.
Költő vagyok, végtelen szomorúsággal a szívemben,
csavargó, aki nem tér meg övéihez soha
de hiába ül vasútra és hunyja be szemét, látja
a nyájat a mezőn s a tavat a kert alatt.
Óh, gyermekkorom földje, felejthetetlen világ, ahol
éltem és összekuszáltam egész életem.
Nyugtalanság
Úgy hiszem, holnap, vagy holnapután
ismét kijutok a városból
s az úton, melyet bogáncs és dudva nőtt be
utolérem a bajtársat, kivel hajdanában
gint nyakaltam és lovat kötöttem el e tájon.
Holnap, vagy holnapután! Óh Teremtőm
ki lefejtetted rólam a tavasz szirmait
és ólomba öntötted körülöttem az időt
könyörülj rajtam. Oldozd föl szárnyaim s engedd
hogy estig túljussak a város falain
ahol bajtársam vár s talán
a szeretőm is, akit szintén elveszítettem.
Titokzatos játék
Bármerre indulj, találkozol velem
én vagyok a szél, ki a nap húrjain babrál
s a szelíd tekintetű este is én vagyok
ki bő és gyapjas köpenyével betakarja
a nyugtalankodó világot.
Figyeld az angyalt, ha belép a templom kapuján
mennyire hasonlít rám, ki egy vagyok veled.
S emlékszel-e az elítéltre? A bitó alatt állt
s ahogy félig mezítelen irgalomért könyörgött
nyakcsigolyáján egy anyajegy barnálott
éppen úgy, mint az enyémen.
Nyelvem a születést és a halált énekli
miközben vádol, önnön bűneit hadarja.
S ha megjön az óra, melyben a halál leterít
láthatod majd, nem egyedül távozom
s mint vad lovas míg átvágok a csapáson
homlokomon fénylik a hold taréja.
Az idő kísértése
Egy szerelmes pár jött ki hozzám a városból
a fiú húsz éves lehetett, szép és erős
a lány még fiatalabb, szebb és erősebb is
s úgy álltak meg előttem, mint a bimbózó fák
ha a holdfényben tárulnak szét önfeledten.
Mit kívánhattok tőlem, ki öreg szívében
lemondott mindenről, ki eladta juhait
veteményei alatt öntözetlen hagyta
a földet s miközben kilépett rokonai
szolgálatából nem sírt s nem is káromkodott.
A fiú keményen kezét nyújtotta felém
a lány megperdült a sarkán és fölnevetett.
Szemeim ekkor behunytam a tükör előtt
s gondoltam, valóban ilyen fiatal és víg
lehettem én is egykoron boldog kedvesemmel.
A hídon
Kivel cseréljek sorsot a világban
kinek a nyomába lépjek, hogy tovább jussak
e földön, melynek gyermeke vagyok?
Ha átléptem a sövényeken
melyek tövissel keresztezik utam
a híd korlátjának dűlten állok egyedül
és érzem, amint az idő tovafolyik
alattam és fölöttem
s az angyal, akihez hiába könyörögtem életemért
egy aggastyánt vezet át mögöttem a hídon.
Óh, képzeletem virágzó kertjei
emlékfüzérek, melyekben csókjaim tüze piroslik.
Ha végig gondolom, ki voltam és ki lehettem volna
vasban és vérben vonulnak el előttem az évek
az ég színén fehéren és kitárt szárnyakkal
elhagyott bölcsőm árnyéka lebeg
mint a halálra sebzett galamb
s az este könnyei remegnek a füveken.
Nem vigasztal, hogy a gyász kereplői mögött
már hallani a közeledő húsvét harangjait.
Nem vigasztal, hogy Istennek egyfia
ki érettünk halt meg, nemsokára feltámad.
A folyó hullámaiban tükröződik arcom.
Hol vannak barna fürtjeim, hová tűnt mosolyom?
Az ének, amit tegnap énekeltem
mint jégeső hull vissza a magasból.
Óh, harcaim és szerelmeim hiábavalósága.
A hajnal virágai becsukják kelyhüket
s én egyre gyámoltalanabbul kérdezem
kivel cseréljek sorsot a világban
kinek a nyomába lépjek, hogy tovább jussak
e földön, melynek gyermeke vagyok?
Keserű vendéglátás
Legyecske, legyecske, rászállt a jobb vállamra
elkergettem és átszállott a bal vállamra.
Leüthetném, de Szent Jeromosra gondolok
a jó Atyára, ki mély és tiszta lélekkel
szerette a föld mindenfajta állatait.
Óh, mért bolygatnálak sírodban, szelíd öreg?
Miért ne táplálnám a morzsányi legyecskét
akár a szívemből, akár a lelkemből is
mely körül az éjfél vadjai ólálkodnak
s kövérre híznak rajta zsivány testvéreim.
Szeretlek legyecske, oly igaz szeretettel
milyennel csak Jeromos szerethetett téged.
Itt az egyik vállam s íme, itt a másik vállam
egyél és igyál belőlem zöld csápjaiddal
mielőtt rámtörnének drága barátaim.
Téli álom
Egy külvárosi bérház ablakából látom,
leszállt a tél s az ucca, mely tegnap még
sötét lucsokban ázott, ma fehéren izzik
s az égről, mint fehér galamb, ha vedli tollait
hull és kavarog az első decemberi hó.
Kilépek az ajtón, hogy Isten kegyelme hintsen meg
engem is ez órán galambpihével és égi porcukorral.
Könnyű, langyos hóval takarja be szívemet
miként a kérges földeket borítja a határban
s a gyönge vetést védi a jég fogától.
Gyapjas függönyök redői közt bolyongok
egyedül és mégis elválhatatlanul a világtól
mely földtől az égig ér és hószálakon csüng nyugtalan
így csüngök én is tagjaim sajgó idegszálain s köröttem
mint őrült hinta forog a szél és leng a táj.
Hahó! Egyre lejjebb ereszkedik az ég és egyre
sűrűbben hull a hó. Súlyos halotti takaró
szállj el felettem, mint boszorkány-varázslat
a mesékben, szállj tova szelíd kegyelemmel s hagyd
hogy ajkaim között kinyíljon a gyönge bimbó!
Decemberi árnyék
Fehér dunnák alatt alszik a föld
fehér és hideg dunnák alatt.
Ha gyermekem lenne most, csak egy is
szívemre venném, mint a virágot
s én is elaludnék véle csöndben.
Mert alszik minden, hogy megjött a hó
s ki annyit csatáztam dühömben
egyedül morzsolom sok gondjaim
a házban, mely szunnyad már, vagy halkan
tova száll a sirály ezüst szárnyán.
De hallgasd csak, kutyánk a küszöbön
mély álmában is ugat vadul
pöröli a vékony hold karéját
hogy világít fölöttünk s árván, még
hajókáz az ég sötét tavain.
S ahogy alszik minden, a holdhoz küldöm
én is e dalt. Köszöntsd az asszonyt,
ki vérző szívén halvány kezével
egy felhőn ül s leveti árnyékát
körénk az aluvó, havas földre.
Vadorzó
Vállra vetette fegyverét és elindult
mielőtt megcsókolta volna az asszonyt és a gyereket
akik egy kosárban a fa ágán hintált
és fehérke kezével integetett morc apja után.
Így indult el a gyönyörű őzbak és a rettenetes
vaddisznó hóhérja, ki hűs avaron
alszik nappal és éjszaka puskával és tőrrel áll lesen
miközben szitálva hull a dér s a csillogó fű között
mindenféle bogarak nyüzsögnek szakadatlan.
Kócos fejében már nyargalásznak a vadak
s a felhők aranyos szegéllyel az alkonyatban.
Csak áll a nádas tó partján, mintha díszes, szép
tükörbe tekintene s látná szikár alakját
bajszát és szakállát, feje búbján a kerek kis kalapot.
Keletnek fordult a zöld hegygerincen
mert onnan várja áldozatát. Keze már érintené
puha, tömör szőrzetét, orra már szagolná
a vért, ami kibuggyan s mint rubint gyöngyszemek
széthullanak a tisztáson és az erdő virágai között
melyek elbújtak s még alszanak ártatlanul.
Lefekvés előtt
Kint ülök a folyó partján, nádbottal a kezemben
és várom, hogy hal akadjon a horogra.
Este van. A csónakosok már hazafelé csurognak
az enyhe, zöld hullámokon. Még néhány röpke perc
s az erdő sűrűjéből sárgán és fénylő taréjjal
mint egy indiai isten, felszáll a júliusi telihold.
Én ekkor békés lélekkel és tiszta szívvel
hanyattfekszem a fűbe s a Kedvest idézem
ki messze innen, a városban él s ilyenkor
fehér párnái között alszik szelíden és ajkaim
érintésével kerek, mezítelen vállain.
Éjszaka a folyóparton
Árva halászok, ketten ülünk az éjszakában.
Isten irgalmazzon nekünk, mert tegnap valaki
azt mondta utánunk: Íme a brigantik
szőrösen és félig mezítelenül csatangolnak a faluban.
Isten irgalmazzon nekünk, hogy itt ülünk
a meredek part szélén ezüstlő hálókkal
az ezüst szögekkel kivert ég alatt
s úgy, mintha a világűr közepében ülnénk
kéz a kézben, szem a szembevetve – egyedül.
A feleségem, mondja a társam
harminc kiló hallal a városba ment s talán
a gyereket, akivel viselős, a kasban hozza
már vissza. Hej, haj, megint egy gyerek!
Isten éltessen minden új jövevényt
sóhajtom én és nehéz szívvel gondolom hozzá
most álljatok elő fekete prücskök és zenéljetek
rajta hát, rajta, ti gonosz, tüzeshasú varangyok
akik milliónyian vagytok s kéretlenül is
mint egy sötét zsákba ordítoztok bele a nyári éjbe.
És húzd meg a hálót, te elkeseredett halász
a viselős asszony és az ismeretlenül növekvő gyermek
tiszteletére szűrjük meg ezt az örvénylő, sötét vizet
merítsük ki belőle a szép, hasas pontyokat
a harcsákat, a kövér compókat és a lapos keszegeket.
Óh, csillagos ég, hideg fémből kerekített hold
segítsetek meg bennünket ezen a csöndes
és végtelen éji órán.
Hajnali bölcselkedés
Alig hajnalodott, mikor vízre szálltak a halászok
hívtak engem is, de én csak szűköltem
mint az eb s ahelyett, hogy beléptem volna a ladikba
leheveredtem a parti fűbe egyedül és reménytelenül.
Miért bolyongjak én a vízen, gondoltam és minek
nekem a zsákmány? Nem szeretem a halat és a bort
sem szeretem, amit innom kellene rá a társak között
valamelyik útszéli kocsmában, ahol csak
méreggel és őrülettel kedveskednek a vendégnek.
Láttam, ahogyan a ladik egyre messzebb ring
a fehér fodrok között s a halászok néma lendülettel
bevetik hálójukat az aranyló víztükörbe.
Isten veletek, cimborák! Isten veletek, legények!
Egyszer majd én is útra kelek. Majd egyszer s aztán
nem fordulok vissza többé soha.
Holló kiált fölöttem
Hogy úgy kezdjem: sohse részegeskedtem
s íme lássátok, elittam mindenem.
Ha betelt a mérleg, sarokba dobom szerszámaim
s e vers legyen gyarló életem emléke
s a koré, melyben gondok és ijedelmek között
mint koldus a kenyerét, fogyasztottam el éveim.
Merre és meddig vándoroljak még?
Uram, Uram, nem ismerlek Téged
s ha ujjam hegyével ajtódon kopogok
nem tekintesz ki hozzám, hogy lecsillapítsd
vergődő szívemet, melyen irdatlan
gyomok és dudvák burjánzanak.
Beretválkozás közben olykor a tükör színén
látom, hogy elsuhansz a hátam mögött
karom kinyújtanám feléd, de hogyan tegyem
ha éppen kést tartok ujjaim közt
s éjjel hogyan hívjalak meg takaróm alá
ha ezer lyukon jár be hozzám a szél?
Összevetem számadásaim s aztán
leülök, várván, hogy tégy velem valamit.
Ha eddig se nyughattam, mi lesz velem ezentúl?
Istenem, fáradt halántékom alá
add a tenyered és csöndes álomba segíts át
a folyón, mely ismeretlen örvénylik alattam.
Estére harangoznak
Ezüst ősz s ti langyos, esőmosta esték
hogy ülök magányosan a lámpafényben
zeng a harangszó Urunk dicséretére
s én köszönöm ez órát, hogy nékem adtad
ki csak ül s újratömi öreg pipáját.
Ha most összeadnám szennyes bűneimet
sírhatnék s tán összeroskadnék alattuk
de csak ülök és újratömöm pipámat
mint, aki túlra tekint börtöne falán
s már intenek felé a távol szigetek.
Megszülettem s most itt vagyok, de mit tegyek
ha senki nem köti be vérző sebeim
s amíg a harang szava elszáll fölöttem
várok és ülök, mint akit elítéltek.
Hollók, ha sereglenek ajtóim előtt
óh, törékeny petróleumlámpám fénye
hunyt szemekkel is látom Urunk mosolyát
s látom az angyalt, ki egyszer eljön értem.
Elbujdosott fényesség
Mennél távolabb kerülsz tőlem
annál serényebben futok utánad
mennél magasabban trónolsz, Istenem
annál mélyebbre hajtom a fejemet
s ha csillagaid kihunytak felettem
égő lámpát tartok kezemben
hogy észrevégy az éjszakában.
Téged kereslek én s mint árva
ha elindul halott Atyját keresni
megkérdezem a kordé elé fogott
szamártól és az igavonó ökörtől
nem tudják-e hogyan kerülnék véled
szemtől szembe, hol tündökölhetsz
ha nem talállak meg magamban?
Lásd csak, lásd, leng velünk a hinta
s ahogy világítok magam előtt
láss meg engem is, ki vak szemeivel
hiába rohanja százszor is körbe
a földet, mindig magához érkezik
s óh, Fényesség, te kívül maradsz
mint ajtóm előtt az idegen.
Őszi meditáció
Gyarló legény vagyok s ha így megy, még gyarlóbb leszek
se fű, se fa, miben megkapaszkodhatnék
egy öreg harang hintál a fejem felett
s eljövendő halálomat hirdeti szüntelen.
Menekülni kéne innen, gondoltam néhányszor
az alkonyatban s amíg korom szitált rám
felszedtem sátorfámat, hogy indulok már
de maradtam, mert a költő mindig helyén marad.
Távoli háborúkban s honi forradalmakban
vérző szívvel így pusztultak el őseim
s így áldozom fel magam én is a máglyán
melyet körülólálkodnak a tél farkasai.
Halj meg, szerencsétlen, halj meg, ha betelt az óra
se több, se kevesebb általad a világ
s ha majd elerednek az ég csatornái
csontjaid szétáznak a tavaszi pocsolyákban.
De lehet, az Úr kegye magábafogad ekkor
mint a szenteket s hol drága kedvesem él
kapuja előtt kivirágzik emlékem
s leveleim árnyékot vetnek a szendergőre.
Kimeríthetetlen kutak
Nyárestéken, ha ülünk a kerti asztal körül
gyümölcsös tál előttünk és frissen szegett kenyér
feléd sóhajtok, én Uram, ki mindenható vagy
őrködj felettem és bocsáss meg bűneimért.
Kedveseimnek, kiket hűtlenül elhagytam, engedd meg
hogy újra körül ülhessék asztalom szegélyét
s ha elfáradtam, vessék meg gyűretlen ágyam
mint a vándornak, ki hunyt szemekkel pihenni vágy.
Emlékszem egy lányra, tavaly még itt ült velem
s mikor az erdőt jártuk, vidáman énekelt
azóta elbúcsúzott hét tőrrel a szívében
s hét fekete árkot ugrott át előttem
miközben szoknyáját magasba fújta a szél.
Amit elrontottam, már úgyse tehetem jóvá
könyörülj legalább nyári estéimen
ladikom ringasd tova az idő medrében
csontjaimban érzem, hogy közeleg az ősz
s elalszom, mielőtt pipám tüze kihunyna.
Fájó intelem
Ki bort ittál eddig, igyál most vizet
hűs forrásvizet, hogy tiszta lehelleted érintse
a lány ajakát, kit ágyadba hoztál s még ez éjszakán
levetkőzteted anyaszült meztelenre, miközben
összevissza hazudozol majd, szegénynek.
Látom, amint jön lenge ruhájában, fején koszorúval
s nem sejti, hogy mi vár rá. Úgy lépeget
akár az ártatlan borjú a mészáros segédje mellett
ki már felkészült, hogy végezzen vele csakúgy
félkézből, a szörnyű élesre fent késsel.
Jövendő gyermekeknek anyja, ma még szende
és álmatag mosolyú szűz, óh, kit megsiratni
lenne érdemes és eltéríteni idegen, távolibb utakra.
Betelt a mérleg s a madár, ki ablakod előtt énekelt
tovaszállt és búcsút mondott néked örökre.
Ne átkozz meg engem is majdan szomorú napjaidban
ki gondoltam rád, hogy láttalak a legény oldalán
s dalban intettem őt tisztaságra és kíméletességre.
Vén fecsegő vagyok. De mégis, ki meghallgatja énekem
könnyen tanulhat belőle egy egész életre.
Fohász a csillaghoz
Halántékomon ősz hajakkal
és részegen kószálok a városban.
Egyedül az éjszaka ösvényein, mint a rossz angyal
ki elszakadt szülőitől és testvéreitől.
Szememre húzom a kalapom. Hát így legyen, Úristen.
Jeges szél cibálja szakállam s vonyít előttem
a vak sikátor, mint hurokra került eb.
Jézus, ha élne felettem, óh, tudom én
lehajolna hozzám ez átkozott földre
hogy két meleg és habkönnyű tenyerével
betakarja vérző sebeim.
Jézusa sincs annak, kinek hite nincsen.
Szegény jószág, ki csak zabálni áll a jászolhoz
s nem látja meg a csillagot a gyermek feje felett!
Így kallódom számkivetetten és reménytelen
mindig részegen, mindig telt pohárral a kezemben
s mégis örök szomjúságra kárhozottan
mint a vad barom, ki tüzet nyelt dühében
s vakon rohan árkon, bokron át.
Könyörtelen bírája önmagának
egek redőiből kiejtett angyal
óh, aki vagyok, ártatlan gyilkos és
pocsolyába hevert zarándok
ez estén kitárom feléd fázó karjaim
ragyogó csillag, a magasság tükrében!
Világosítsd meg előttem az éjszaka ösvényeit
és vess elém egy morzsát kegyes szeretetedből
mielőtt összerogynának csikorgó térdeim
s mint hulladékot puttonyába szedne az ördög.
Egy álom visszfénye
Korán keltem s szememből
alig hogy kitörültem az álmot:
a dűlőúton láttam
egy kisgyermek közeledik felém
gyümölccsel a kezében
és mosollyal az ajkai körül.
Ki lehet ez a gyermek
kérdeztem magamtól szomorúan.
Szólítani akartam
de ő hirtelen elfordult tőlem
szétszórta gyümölcseit
s arca elé emelte tenyerét.
Egy törött váza előtt
Én Istenem, kit láthatatlan anyagba rejtettek
s így nem harcolsz, nem váltogatod lenge alakod
és nem szaporodsz, hogy kiszoríts bennünket e földről
megbékélten ülök árnyékodban és örülök néki
hogy asztaltól és ágytól különváltan élhetek véled.
Nem lehetsz te más, mint én s mivel magammal
enmagam kenyéren és vízen is megférek
az ajtók, melyek zárva maradtak előttem
maradjanak is zárva mindhalálomig
hirdetvén, hogy télvíz idején sem kopogtatok be
ellenségeimnél, kiket egész szívemből utálok.
Te velem vagy, én Istenem s ez nekem elég
úgy élek, mint aki egyedül maradt a világban.
Egyedül és mégis, hogy bús dalaimat éneklem
elvonulnak előttem az ifjú szerelmesek
s ha kinézek házamból, a kék csillagok alatt látom
ablakom előtt állva virrasztanak a rózsafák.
Haldokló madaram
Óh, az én madaram, kit jó óráimban
Verébkének is neveztem és dajkáltam
mint a csecsemőt s szerettem, ahogyan csak
az ég csillagait szerethettem volna
íme, verssel magasztalom fel, mielőtt
örökre elfordul testvéri szívemtől.
A halál küszöbén didereg szegényke
sárga tollaiban kihunytak a tüzek
s tovaszállt az erdők különös illata
amely dús és friss lehelletéből áradt.
Láttátok-e ahogy a tenyeremben ült
s a világ gyönyörűségéről énekelt?
Verébke, szép Verébkém, nádi hegedű
csengő, mely a felhőnyáj előtt csilingelt
napsugárt húzok e sorokból és dunnát
szövök belőle, hogy enyhítse kínjaid.
Óh, pajtásom, és legkedvesebb Kedvesem!
Hallod-e még a dalt, mit dalolok néked
s emlékszel-e még a pillanatra, mikor
arany szárnyaidon házamba költöztél?
Egy barátom kisfiának
Nem róluk szólok, kik maholnap úgy is meghalnak
vagy batyuval a hátukon elvándorolnak e tájról
igazítsa helyre sorsukat a Teremtő
aki azért formálta meg őket, hogy éljenek.
Kint állnak a téren s a vihar elsöpri őket
mint a falevelet, amely leválik az ágról.
De mi lesz azokkal, akik éretlenek a halálra
s az üres batyut sem bírja el gyönge hátuk?
Itt fekszik előttem a gyermek, fehér bölcsőjében
szemének mély vizében a szabad ég tükröződik
s ahogy mosolygok rá, visszamosolyog, mint az angyalra
aki esténként álomba ringatja őt.
Karomba vehetném s játszhatnék véle még.
De miért vidámítsalak, lelkem és miért
emeljelek ki téged meleg pólyáid közül
hová anyád helyezett el, mint szíve virágát?
Körötted állunk, de máris egyedül vagy te
láthatod, fordul velünk az út s ha intünk feléd
két kis szemeddel mosolyogj vidáman s hallgasd
két kis kezedben két kis csengő csilingel.
Szegény gyilkos
Egy ember bolyong a sikátorban
sötét tekintetében sötét lélekkel
s amíg egyik saroktól a másikig oson
feledni szeretné tántorgó életét
komisz pálinkák ízével a nyelvén.
Ismeri magát jól és tudja
ő az, akit még ez éjjel halálra keresnek.
Lábai alatt üresen kong az aszfalt
kérdések és parancsok surrannak a feje fölött
s csuklóin már érzi a bilincsek súlyát.
Én Istenem, merre térjen, ha ismét sarokhoz ér?
Minden ház egy csendőr, minden lámpa véres bunkó.
Szegény maga elől, kiért az előbb még gyilkolt
szívesen bújna a föld alá, de a föld kegyetlen
s nem ad menedéket, csak a halottnak.
Hull a hó a súlyos decemberi égből
vonyít a szél az alvó világon át
s a rettentő gyilkos, mint valami gyönge és
megriadt gyermek, már ki sem mer mozdulni az árnyékból.
Milyen kicsi és milyen árva. Nem is érzi, hogy nyakába
hull a hó s bajszán, szakállán megfagyott a lélek.
Tékozló fiú
Atyám kertjében üdvözöltem a hajnalt
gyermek voltam, ki nől és erősödik a fényben
bársony füveken sétáltam, mint a szelíd állatok.
Mikor jött és honnan érkezett a varázslat
hogy senki sem ismer rám, amint itt állok
a koldus bőrében s a legyőzött hős álarca mögött?
Egy torony ablaka néz be éjszakámba
egy alvó, kis patak tükrözi képemet.
De hol van az ösvény, melyen idáig jutottam?
Ha nem félnék ellenségeim bosszújától
elsiratnám legszebb éveim, mikor még
tiszta és mély voltam, mint a hegyvidéki kutak
melyekből, óh, hányszor merítettem elhagyott hazámban.
Egy buta tehén éneke
Aki előhívtál engem a semmiből
óriás ujjaiddal megalkottál úgy, ahogyan itt állok
négy lábon, nagy fülekkel és kajla szarvakkal a fejemen
engedd, hogy csekély értelmemmel és szegényes, rút
hangommal elénekeljem igaz dicséreted.
Köszöntelek, ahogyan csak egy szelíd természetű, fakó tehénke
köszönthet Téged, mindenható Úr, aki bennem éppen úgy
jelen vagy, mint a fogaim közé vett fűszálban, az ezüst csillagképekben
és a tarka pillangóban, amely súlytalan ring a levegő hullámain.
Köszönöm Néked, hogy leszakítottál anyám köldökéről
s egy hajnalon, mikor a kakasok kukorékoltak remegő, négy lábamra
emelkedtem és megláttam a napot, amint a szérűskert mögött
felszállott az égre és átmelegítette gyönge testem.
Köszönöm, hogy nem cseréltél össze a ház zord és nyughatatlan
népeivel, akik itt sürögnek körülöttem s olykor rámrohannak
és furkósbottal a kezükben bántalmaznak kegyetlenül.
Felejthetetlen pillanat, mikor a gazdám a hasam alá rúgott
s hiába szerettem volna széttekinteni istálóm falai között
éreztem, a halál lehellete érintett s amíg a menekülés
ösvényét kerestem, szemeim minduntalan lecsukódtak.
Gyötörtek a legyek, véres tejet adtam és kifordult belőlem a takarmány.
És emlékszem drága borjaimra, sűrű, édeskés illatukra
ízükre és szőrük bársonyára, mikor a nyelvemmel fésülgettem őket.
Aztán jött a mészáros segédje s kötélen, mint az undok komondorokat
elvonszolta egyiket a másik után, alig hogy visszatekinthettek rám.
S egyszer, ahogy a réten álltam és kérődztem csámcsogó gyönyörrel
láttam, hogy az országúton emberek jönnek errefelé és lármásan
egy bikát hajtanak maguk előtt s mikor a közelembe értek
ráismertem, hogy ő is az én drága, kis borjam volt valaha.
Most itt vonul előttem, mint akit halálosan megsebeztek
kendőt csomóztak a szemeire, meggombozták a szarvait
s a heréit vastag kötélhurokkal szorítják.
Én csak álltam és vártam, hogy elmúljon felettem a nehéz idő.
Köszönöm, hogy ilyen türelmet adtál, ilyen csontokat és inakat.
Ahol a hősök és kiválasztottak már rég elvéreztek
naponta átballagok a hídon, mely a patak felett a rétre vezet.
Szomorú, buta szemeimmel és haszontalan, törpe szarvaimmal
csak állok a gyönyörű nap alatt s rágcsálás közben elnézem
amint a láthatár peremén az ég összeér a földdel, madarak
suhannak el felettem, hogy olykor gyöngéden meglegyintenek
puha szárnyaikkal, a virágok szívem felé vándorolnak
s a színeikkel és illataikkal megnevezik magukat előttem
mint kedves rokonok, akik talán élni sem tudnának nélkülem.
S ha megjött az alkonyat, ismét ott kérődzöm a jászol előtt.
Örülök istállóm csöndjének, a friss alomnak s a vörös szemű
kicsi mécsesnek, amint perceg és hunyorog a falon.
Örülök a világnak s a nehéz, baromi életemnek is örülök
és várom az asszonyt, hogy jöjjön már tiszta edényével
meleg és tiszta ujjaival érintse duzzadt tőgyemet
mindegyre gazdagodván Teremtőm igaz dicséretére.
Mária aki mindenütt jelen van
Máriát jól ismertem, formás kis lány volt
szőke parasztok ivadéka és magán viselte
minden jellegzetességét a hegyi tájnak, ahonnan
egy este a mi házunk küszöbére érkezett.
Kezet csókolt és így köszönte meg, hogy anyám
szalmazsákot vetett szobánk fehér padlójára.
Én akkor gyermek voltam s a bölcső rácsai mögül
figyeltem karjainak mezítelen virulását.
Óh, Mária, aki már-már elvesztél alakoddal
gondjaim és bajaim tarka szövedékében
egy könyvet olvastam a napokban s te most újból
előttem állsz, majdnem vénülő szolgáló
hervadt karokkal és nagy hassal a kötényed alatt.
Hol jártál és mi történhetett veled a világban?
Nem is emlékszem rá, mikor búcsúztál el tőlünk
és mondd csak, hogyan jutottál be Françoise szakácsnő
kegyeibe Combrayban, ahol Swann úr, hogy szépet mondjon
Giotto könyörtelen Könyörület-ének nevezett el téged.
Puffadt voltál, ahogyan a könyv írója meséli kedvesen
arcod is, amely szinte lehullott négyszögletes tokájába.
Elszállt gyermekkorom emléke, óh, Mária, szőke kis lány
ki magad is elszálltál örvénylő zöld vizein a feledésnek!
Idézlek a májusi alkonyatban s amíg királyt ünnepel a város
újságokat lapozgatok fáradtan és fáradhatatlanul remélve
felmutatod magad, mint egykor a bölcsőm előtt s én meglátlak
valamelyik határkövön, amint elhagyatottan bóbiskolsz
vagy a tengeren ismerek rád, amelyen talán éppen most menekülsz
Bilbao felől s megint egy gyermekkel a szíved alatt.
Bilbao–Southampton
A hajó, amely a gyerekeket hozta
hajnalban rakodott be s az eső
függönyei mögött osont a tengerre.
Több, mint négyezer gyermek piszkosan és összekeverten
fiúk és leánykák, anyátlanul és apátlanul
ahogyan a fegyverviselésre alkalmatlan polgárok
egészségügyi kutyák s a kikötő személyzete
összeszedte őket az elsodort falvak vidékén
és a lemészárolt városok romjai között.
Nem ismerik egymást s ha valaki tükröt emelne eléjük
talán önmagukat sem ismernék meg
ebben az idegen környezetben és ezekben a félelmetes
pillanatokban. Hallottak valamit a generálisról
s most valamennyien erre a titokzatos emberre gondolnak
olyan erősen gondolnak rá, hogy időnként
láthatóvá válik a képzeletükben, amint
rettenthetetlen lépteivel átsétál a gondjaik
emlékeik és vágyaik, könnyeik és sóhajaik felett.
Meddig tart az út? Mikor az eső elállt s a nap,
mint egy óriási aranytál a tenger fölé emelkedett
a gyerekek sírni és jajveszékelni kezdtek, egyszerre
és mégis kuszáltan, mint a részegek kezében a hangszerek
és egyre mélyebbről és egyre reménytelenebbül zokogtak
miközben szülőik csókjára és kedves játékaikra
emlékeztek és a saját nevüket kiáltozták
mint, akiket elvarázsoltak ezen a hajnalon
és boldog, kis életüket nem találják meg többé soha.
Bezárult kapu előtt
Egy halott fekszik az uccán. Senki nem ismeri.
Hajnal hasadtán még élhetett
tán látta is a napot, hogy feljött a hegy mögül
hallhatta a nyáj kolompját s a hím rigót
amint elzengte első szerelmi énekét.
Most holtan fekszik az út porában.
Hiába feledte nyitva két kerek szemét
elhúznak fölötte az ég aranyszín felhői
s a főbíró szolgálója, miközben
üres tejeskannájával csörömpöl
szintén közömbösen halad el mellette.
Kinek az apja lehet ez a halott
vagy kinek a gyermeke s hol az az anya
ki a világra hozta és elindította a kapu felé
mely, íme örökre bezárult előtte?
Örökre, mondom, örökre
mert, aki meghalt, betette maga mögött a reteszt
s háza ablakain leeresztette a redőnyöket
mint a megbántott és kegyetlen szívű asszonyok.
Hátat fordított a világnak és alszik
borzalmasan s mégis irigylésre méltó nyugalommal.
Ki volt a szeretőd és kik voltak a rokonaid?
Színekkel és formákkal díszített mestermű
összetörten és beszennyezetten heversz a porban
s már azt sem érzed, hogy milyen gyalázatos
ami körülötted és nélküled történik.
Alszol. Óh, hát aludj csak, mint a halottak
hűlt szívvel és megkövült vonásokkal arcodon.
Elfordulok tőled, hogy én se lássalak
és engedjem, hogy békén alámerülj
az idők hínárjaiban.
Sötét egek alatt
1940
Pillantásod tüzével ne érintsd az alvót
álljon meg felette az éjszaka varázsa.
Álmában is ébren van ő, kék vitorlákkal
száll és énekel örvénylő tengerek felett.
Kint esik az eső
Testtel és lélekkel csavarogtam egykor
aztán eluntam az idegen uccákat
s a végtelen országutakat, melyek nem vezetnek el
bennünket sehova.
Aztán az egész világot meguntam
minden sójával és cukorjával
csacska szüzeivel, időtlen és rosszhírű asszonyaival
harangjaival, melyek lerombolták bennem ájtatos hitem
kéményeivel, melyek gyalázatos feketén merednek az egekbe
rosszszagú füstjükben szülőim nyomorúságát szimatolom ma is.
Meguntam a falvakat véres, mezítelen bűneikkel
s ugyanakkor a városok fénylő arculatát is meguntam.
Mint a zarándok, kit nem engednek be a templom kapuján
mint az eb, ha elveszítette gazdáját
itt állok, vagy helyesebben mondva egy öreg díványon fekszem
mint, akit porbasújtottak s fejem fölött keringenek a csillagok
minden olyan távol van tőlem, ó, távolodó világosság
ó, ezüsthéjú hársak, leveleitek zizegését még erre hozza az alkony
de mindez már súlytalan és tapinthatatlan.
Miről meséljek néked, hogy itt ülsz velem szemben
emlékszem rá, tegnap még magas kontyot viseltél
s talán áldott voltál egy szőke, kékszemű gyermekkel
tegnap még te voltál, akiért érdemes lett volna élnem
ma kicsiny vagy, mint egy gomba az erdő fái közt
ma úgy keringsz körülöttem, mint a vihar tölcsérei körül a szél
s ha feléd nyúlok, nem érlek el a sötétben.
Talán gyermekkoromat idézzem
a vetett ággyal, komisz játékaimmal és a rongyokkal
amikbe később beöltöztem s a száraz földön útrakeltem
ahogyan zúzmarás hajnalokon útra kelnek a hajósok
roppant vizek terülnek előttük, ó, micsoda vidékek csábítják őket
én nem vagyok a Nagy Medve ivadéka, sem az Ezüst Farkasé
nem tartozom sem a fekete, sem a vörös zsidók rokonságába
akik egyszer száraz lábbal átkeltek már a tengeren.
Mit mondjak hát magamról a messze távolból
fogadd ezt a képet, egy erdei padon ültem
a fényképész fekete masinája előtt és mosolyognom kellett
később egy kis madár jött elő a függöny mögül, elszállt fölöttem
s én itt maradtam, ahogyan itt állok most előtted.
Ha legalább a derekad érinthetném
ha neveden szólíthatnálak, milyen más csillagzat
földjét taposnám mezítelen lábaimmal és nem sóvárognék
hiábavalón, szívemből kihajítanám a vörös rózsacsokrot
melyet egy másik lánynak szántam, miközben szerettem volna
elédborulni, mert ajkamon a te neveddel ébredtem
s csak a te neveddel ajkamon tudtam könnyen és mélyen elaludni.
Mindennek ezer éve már
több ezerszer születtem meg azóta
s a kezeim között több ezerszer összetört minden
életem csillogó emlékeiből építelek föl még egyszer
ezen az utolsó úton, melynek végében ott az a bizonyos állomás
vörös tetővel, a ház körül kertecskével s amíg a harang szól
távolabb a szemafor acélkarja remeg a magasban
amit láttam és hallottam valaha, mind együtt van bennem.
Hallgasd, hogy Moszkva harangjai újból megszólaltak
lásd, amint Páris a háború lázában küzd és remél
hogyan ragyog Balkán fölött a félhold
a tűzcsóva, mely a bűzlő petróleumkutak körül lappang
s a Duna ezüst csillagai Pest alatt.
Szemérmetlenül mezítelen vagyok immár
s a fanyalgó szó nem tud kijönni számon
ahogyan sohse hízelegtem a nőknek, nem magasztaltam a gazdagokat
hangos siralom nélkül temettem el halottaim
s mikor ártatlanul börtönbe vetettek, fogaimat összeszorítottam
kezeimen nem szégyeltem a bilincsek csörömpölését
de kérlek most, ne számláld meg arcom gyűrődéseit
aki voltam, felejtsük el e percben
s ha meghaltam már, ints felém a vonatból, melyen továbbutazol.
E bús és szabálytalan költeményt néked ajánlom
akit még nem érintettelek meg soha
nem egyszer hallottam hívogató nevetésed
s ó, mindig más irányban futottam utánad.
Árnyékban
Vagyok és lenni szeretnék még sok ezer évig.
De nem így, Uram, ahogyan most kushadok
a kormos és irgalmatlan városokban.
Adj nékem kis házat, kicsi szőlős kerttel
fényességet nappal és békességet éjszakára.
Add nékem önmagamat úgy
ahogyan beszélni szeretek arcképeimről
alázatos harcaimról és apró cseprő szerelmeimről
sohsem fennhéjázón, senkit sem ingerelve
békés szomszédja ellen és Ellened sem
kit jónak mondanak és rossznak mondanak
mintha bizony ismernének a megátalkodottak.
Ha lenne kis házam, kicsi szőlős kerttel
elégedetten élnék, ha nem is gondolnál velem
jóság forrása, bánatok eligazítója
kit feledni örökre lehetetlen
s szolgálni gyönyörű megtiszteltetés.
Télen és nyáron s a nap minden órájában
kiállnék a kék verőfényes ég alá
hegedűvel a kezemben
hogy szálljon a dal, túl ezen a bús
és gyalázatos földön, hol torony és kémény
árnyékában oly elhagyott vagyok.
Mielőtt a kakas szól
Ha most lehetnék valaki, talán az is lennék
akitől mindig féltem és elhúzódtam tőle
mint kutya, ha sunyítva menekül az idegen elől
kinek husáng van a kezében és ég és füstölög
két gyilkos szeme.
Részegen forog körülöttem a világ
az én világom és az ő világa, aki szült bennünket
s most itt tántorog s miközben nevünket kiáltja
ábrázatán még látszik a szülés kínja, tagjain
a kinyílt sebek s halántékán a töviskorona
melyet vörös virágok díszítenek.
Ó, szülő Anyám s te örökké zaklatott Hím
aki nemzettél s aztán elhagytál idejekorán.
Ó, Hajnal, aki nem tudod feloldani kétségeimet
szívemben nem tudod elapasztani a magányosság fájdalmát
nyisd szét bíborszín köntösöd
s adj menedéket pihés szárnyaid alatt.
Hódolat néki
Emeld magasba a zászlót
győztél fölöttem és kicsit mindnyájunk fölött.
Mosott ingeinket és kötényeinket, ha kivetjük a sövényre
megmozdul a föld, nyikorog és ring, mint a hajó
mely a gyarmatok tüzes ege alól
rumot, kávét és selymet szállít gazdagabb népeknek.
Én magam szegény vagyok nagyon
két lyukas tenyeremből kifolytak a világok.
Jolán meghalt, Anna elutazott, Mária hűtlen lett
s ó, a verkli, amit búsan és szüntelen nyekergetek
hiába szól, nem hallja senki és senki nem látja
a madárrajokat, melyek kiszállnak belőle
hajnalonként a kelő nap felé.
Győztél. Emeld magasba a zászlót.
Ki szembefordultam veled, ezentúl fáradhatatlanul dicsérem majd
véres és csorbíthatatlan fegyvereid s mint az alázatos koldus
lábaid elé teszem könyveimet, képeimet és szerelmeimet.
Ez vagyok én, mondom. Ennyi és semmivel sem több!
De Te, ó, Te nagyobb és szebb és magasztosabb vagy mindnyájunknál
náladnál délcegebb fenyőt még sohse láttam
soha pompásabb virágokat és ékesebb tollú madarat
soha, akinek több szeretője és tágasabb háza lenne
soha Istent, akit jobban dicsértek és jobban gyűlöltek volna.
Lépj föl az emelvényre
és lendítsd magasba a zászlót!
Hogyan segítenélek magam is feljebb, egyre feljebb
de mit tehetek róla
én szegény, nemcsak dicséretet, hanem gyűlöletet is őrzök szívemben.
Aki győzni indult
Nem halni indult a katona, hanem győzni
letörni az ellenséget, kit sohse látott.
Szegény kis földünk még szegényebb lett azóta
s szívünket befedték az éjszaka lombjai.
Testvérem, a tükörben, mely itt áll előttem
arcod vonásait keresem, két nagy szemed
hiába és milyen riasztó, hogy nem értem
honnan szivárog ide a hang, a te hangod.
Elmerült világokon át kiáltasz felém
úgy, ahogy csak a holtak tudnak kiáltani.
Meghaltál volna már együtt az ellenséggel?
Ó, bátor hős, aki voltál, konduljanak meg
sírod felett Jeremiásnak siralmai.
Egy koldus ravatala előtt
Nem ismertem soha
s amint itt fekszik négy égő gyertya között
csak nézem. Hol lehet hazád s kik voltak szülőid?
Miközben a fény és árny végig ömlik szakállán
Dosztojevszkij, a megválthatatlan jut eszembe
összekulcsolt kezei egy gyilkos paraszt
megvasalt kezeire emlékeztetnek
s a két csukott szeme olyan, mint a mély odúk
melyekben rigók fészkelhettek egykor.
Állok felette és nem hintem be
a megszentelt vízzel s nem lóbálok felette tömjént.
Olyan, mint egy korhadt fatörzs a máglyán
mint egy vén bárka a homokra kivetve.
Ó, Teremtőnk, gondolom alámerülten a csöndben
ki megformáltad szívünket s aztán
levetted rólunk védelmező kezed.
Kitettél bennünket a szélnek s azóta
hajónk folyvást sír és nyikorog a viharban
mígnem a hullám egyszer átvet a szárazra
s kiterítve fekszünk mi is négy szál gyertya között
fekete koporsóban, miként ez a vértelen aggastyán.
Ó, micsoda dalt zenghetnék felette
s állok néma gyászomban mozdulatlan és reménytelen
mint aki homlokán viseli a jelet s csak az üzenetre
vár, hogy maga is ledűljön pihenni.
Ezüstszürke
A pajta
hol néhányszor aludtam
visszajár hozzám
az éjszakában.
Miért nem felejtek semmit?
Elhagyott hazája szívemnek
fáradtan és némán áll
a holdfényben.
Ha mindenki alszik már
tárt kapuján kijön egy lány
és emlékein mereng.
Ének
Tele vagyok emlékkel és vággyal
ó, márciusi virradat, égi szűz
múló életem öntsd szét a mezőkön
s ha jő a lány, kit felkeltett szerelmem
mutasd meg néki a virágokat
melyek fényűző szívemből fakadtak.
Változó színek
Tavasz volt, mikor születtem
fáztam kicsit és sírtam
emlékszem rá, a kert alatt
fejszéztek már az ácsok.
Hogy nyílt az ég a domb mögött
kaszával jött meg a szél
rigó bujkált a nád tövén
s hullatta sárga tollát.
Remélte tán, hogy szólítom
de néma volt a lélek
sötét dunnák közt könnyezett
és tűrte a világot.
Így bontogattam szirmaim
ó, múlt idők virága
a tükör előtt állok és
nem ismerek magamra.
Érthetetlen kép
Hol láttam már e tájat kopár földjével
vak csillagaival a felhők mögött?
Egy lepke szárnyain remeg az egész
s mégis oly biztosan a helyén van minden.
Túl a nádon cigány emelgeti horgát
s amíg vad kölykei után sír a szél
ezüst tutaj a hold és úszik, úszik
holtan úszik a tó fekete tükörén.
Őszutó
Hallani a domb mögül
hallom még lovának zaját
haraggal szakadt el tőlem
de azt mondta, visszatér még.
Már nem is tudom biztosan
fehér vagy fekete paripán
indult. Ujján gyűrűt viselt
örökhű szerelmünk jelét.
Mindennek vége már, vége
bronzszín haja tűnő emlék
s a vidékre, ahol élek
maholnap leesik a hó.
Üres és hideg éjszaka
ömlik be zárt ajtómon át
s én aludni szeretnék, mint
a gyermek, ha beteg szegény.
Novemberi este
Madár rikolt a fán
hallom én és riong árva lelkem.
Vándor, ki elhagyod falunk határát
gondolj velem, ha új tanyára lelsz
és asztalhoz ülsz az enyhe fény alatt.
Ki itt maradok ez őszidőben
mit tehetnék, Istennek ajánlom magam
sárból és vérből emelkedem felé
mint láng, ha lobban a viharban
mint gyermek, ha egyedül maradt
és vakmerőn megindul a sötétben.
Szerelmesek
Mily szelíden jött elő az este
kámzsát viselt és majdnem furulyázott
miközben Annamáriám a lámpát
átalvitte a másik szobába.
Lám, így fodrozódik a tó színe
s a fenyő, mit előbb bárkának néztünk
bevonta szárnyait és őrségen áll
ablakunk előtt az éjszakában.
A te árnyad ez itt, vagy az enyém?
kérdezi szakácsnőnk a szeretőjét
mivel egy ágyban feküdtek le megint
s álmodták, egymásért rég meghaltak.
A mérleg serpenyője
Bartók Béla
Szóljunk valamit a zeneszerzőről is.
Láthatod szárnyas kabátban a dobogón
s az uccán, amint levett kalappal
sétál a reggeli napsütésben.
Olyan vékony, mint a halszálka
olyan fehér, mint egy liliom
de ha leül a zongorához, Sárkánnyá változik át
csörömpöl, sír és néha ugat
hogy elsötétül az ég s a házak falai beomlanak.
Egyáltalában nem arra való figura
hogy a gyermekek elé álljon és megtanítsa őket
kesztyűbe dudálni s a szülők iránti tiszteletre.
Csak álmában fordítja felénk az arcát
csak muzsikál nekünk és soha sem kérdezi,
jelen vagyunk-e az Úrfelmutatás pillanatában.
Naponta átlépi a jó és rossz határát
s néha tarka virágcsokorral a kezében
érkezik meg onnan, ahol a tűz kialszik
a szüzek eltűnnek és a katonák meghalnak.
Senki sem hinné el, hogy ő az a furcsa ember
akit az angyal tüzes karddal kiűzött a Paradicsomból.
Pedig kétségtelen, csakis ő lehet az a Sátán, aki
levett kalappal sétál, vagy odaül a zongorához
csörömpöl, sír és néha ugat olyan irtóztatón
hogy elsötétül az ég s a házak falai beomlanak.
Fiatal lányoknak
Lássátok az öregasszonyt, akit egykor rózsafa bölcsőben ringattak, két-három arasz lehetett mindössze, aztán felnőtt,
hogy elvegyüljön a vidám kisasszonyok között, égő parázzsal a szívében.
Talán már nem is emlékszik rá, mikor kiment a berekbe, hogy táncoljon a tisztáson, melyet tarka virágok szegélyeztek,
olyan volt, mint egy fiatal barika, mint egy egzotikus madár, ha leszáll a magasból.
Bezzeg nem merne most elmenni túl városon, a sűrű cserjék és a zizegő bokrok mögé, ahol, nagyon jól tudja, marcona
férfiak bujkálnak és várják az alkalmat, hogy elveszíthessék a magányos asszonyt.
Ó, Istenem, nap mint nap a négy fal között bóbiskol, olyan mint egy barnálló öreg fa, mondjuk, Corot valamelyik
vásznán, mint felismerhetetlen virág a könyv lapjai között, emlékeztető jel az út mentén.
Övéi, mintha már rég elhagyták volna s egyáltalában nem biztos benne, hogy valaha is ő szülte ezeket a nagycsontú
lényeket, akik ma körülötte élnek, olyan idegenek előtte s úgy vágyik amazok után.
Négy lánya és három fia volt, az egyik szőke, a másik hirtelen vörös, a harmadik hollófekete, a negyedik kócos, mint
egy kibomlott virág, az ötödik hosszú, a hatodik kövérkés, a hetedik egyikhez sem hasonlított.
Sehogy sem tudja megérteni, hogy csakugyan ők lennének azok, akik valaha reggelenként az ágyak szélén üldögéltek s
miközben harisnyájukkal bajlódtak, énekeltek s néha felé is küldtek egy kedves szót.
Csakugyan az ő lányai is olyanok lettek volna, minők a többiek voltak, hajlottak volna a hitvány férfiak szavára s a fiai
idegen asszonyok mellé szegődtek, ó mindez elképzelhetetlen és megszégyenítő a számára.
De, ha így van, ő belenyugszik, teljék meg a keserű pohár, olyan kevés örömben volt része egész életében, hogy ez a
megszégyenülés már csak betetőzése annak a sorsnak, amivel elindult a hosszú útra.
Ha majd megszólalnak a végítélet harsonái, ő tisztán áll az Úr színe elé, mérlegén megméretünk valamennyien, kinek
liliomkoszorút kötnek homloka köré, kit meg bűneivel együtt tűzbe vetnek irgalmatlanul.
Téli barázdák
I.
Ez a tél megriasztotta az embereket. Menekülni szerettek volna, de valaki mozdulatlanságra ítélte őket s majdnem
megfagyott bennük a vér. Én is közöttük voltam, de nemigen tartottam velük a rokonságot. Örültem az egytónusú,
világos szürke égnek s a vad szeleknek, melyek tajtékzó, deres paripákon érkeztek. Át akartak törni rajtam. Szóltam
hozzájuk, de nem hallgattak meg és ostromoltak fáradhatatlanul. Éreztem, könyörögnöm kéne s csak álltam
mozdulatlan, szememből gyámoltalanul megeredtek a könnyek. Ekkor már alkonyodott, majd egy megkésett temetési
menet haladt át keresztben az úton. S én, aki nem tartottam rokonságot a város lakóival, a gyászoló menethez
csatlakoztam és baktattam köztük némán, fehér hóbuckák fénykörében, bűneim súlyos terhével a hátamon.
II.
Gyerekek voltunk és Jézus születését vártuk az éjszakában. Ha kinéztünk az ablakon, láttuk a csillagokkal teleszórt eget
és a földön a végtelen fehér szőnyeget, amely házunktól a messze tanyák felé terült el. Harangok kondultak s mikor
apánk meggyújtotta a gyertyákat, egy idegen lépett a szobába. A gyülekezet mögötti magaslaton ültem s tisztán láttam,
hogy az idegen egy asszony és gyermeket tart a karjában. Majdnem olyan ez a gyermek, amilyenek mi vagyunk,
gondoltam. De azért észrevettem, hogy a kezecskéi kövérebbek és rózsaszínűbbek, mint a mi kezeink s a szőke haja úgy
asszony s aztán, hogy vállára dobta anyánk nagy kendőjét, közénk telepedett és énekelni kezdett. Úgy énekelt, mint a
mennybéli angyalok. És a harangok is muzsikáltak folyvást s mikor reggel felébredtünk, millió fehér lepke szállt alá az
egekből, belepték az egész világot s én éreztem, riadt, kis szívemet örökre megvidámította ez a karácsony.
III.
Nem tudom imbolygó felhő az ott, vagy az erdő felől egy ember törtet a havon át? Egy elbujdosott szán csilingelésére
figyelek, de ezzel sem vagyok tisztában. Csakugyan az apró sárgaréz csengők lármáját hallom-e, vagy én magam
vagyok egyszemélyben az imbolygó felhő, a törtető ember, az elbujdosott szán és a csengők összerázott dallama? A
hideg januári nap megejtette szívemet s amíg járok a süppedő, fehér mezőben kilőtt fegyverrel a vállamon, oldalamnál
fáradt, vörösbarna kutyámmal – egy holló száll felettem s rút halálom közeledtét hirdeti világgá.
A kerítés mögött
Két rózsafa hajladoz felém a szélben
két leányzó, kik délről indultak felém.
Ha kérném, átlépnének házam küszöbén
és táplálnák szívemet a szerelemmel.
Bús és reménytelen aggastyán vagyok én
ahogy itt állok a kapufának dűlten
és nézem a két hajladozó rózsafát
s a két leányzót, hogy elmennek előttem.
Míg fúj a szél, száll az illat és csikorog
a kakas a torony hegyén, felemelem
fáradt és üres tenyeremet és szólok,
vigyétek széjjel a hírét, hogy élek még.
Felhők
I.
Egy gyermek tenyeréből szállt fel a levegőbe
a gyermek az övé volt, akit én jól ismerek
a madár róla énekelt
akit én el szeretnék felejteni.
Elindultam az úton, melyet még nem láttam soha
és úgy vittem magammal a bánatom,
mint egy súlyos követ…
II.
Részeg katona halad a sikátorban
messziről jött és nem tudja merre tart,
vonítja a dalt, mintha nyúznák szegény testét.
Előre, előre – hallja szakadatlan
s csak bandukol a vérszínű ködön át.
Merre vagy jó hazám és hol vagy szép kedvesem?
Altató
Íme a dal, melyet bölcsőd mellett dúdolok.
Hallgasd meg. Gyűjtsd be füled rózsaszín kagylójába
hogy emlékezz ez órára. Dalolok néked
s közben öreg diófánk kérgén kopog a harkály
egy törpe jön ki a vízesés fodra mögül
és azt mondja: a jó kisgyerek szeret mosdani
nem sír és boldogan megeszi a tejberizst.
Ó, nézd, a pillangók felszálltak a képeskönyvből
hajnalodik. Ez az a perc, mikor a fejsze
sebet ejt a fán, a paraszt megfeni kaszáját
de te csak pihenj, tudod, hogy melletted vagyok
illatos, puha bölcsődet ringatom a fényben.
Március
A hóból és a sárból kelt ki, mint egy gyönyörű virág
s hogy pirkad az ég, a csecsemők elhagyják bölcsőjüket.
Ó, élettel teli hullámzás, miközben jössz és átsuhansz
az ébredő falvakon és a zöld erdők fodrai közt
merre tévelygek én és miért cipelem még bánatom?
Népek vad gyönyörűsége vagy, akár a részeg hajó
mely a végtelen tenger hullámai fölött tántorog.
Földünket megkoszorúztad a tavasz füzéreivel
szaglik a gyümölcsfák virága s az utakon cigányok
vándorolnak hegyeknek fel, hol az ég kapuja tárul.
Rád emlékeztet ez a táj s ez a céltalan bolyongás
felejthetetlen Kedvesem, ki a hó alatt aludtál
ébren vagy már s enyhe napfény ragyogja be szép formáid
csakúgy, mint a növényzet szirmait s a fehér pillerajt.
Íme, ahogy halántékodon hajad ezüstje csillan
világok sarjadnak benned az ifjúság díszeivel
s amíg dalolok rólad, miként a friss rügyek illatát
a zengő márciusi szél feléd sodorja vágyaim.
Felnőttek játéka
Csésze tea mellett ülök a barátommal
egy lány a barátom, érzékeny lelke van s még érzékenyebb teste
vörös hajakkal, gömbölyű idomokkal és zöld tekintetű
szemekkel, melyekben angyalok és ördögök ütöttek sátrat
s látni bennük a vándort, amint sír és pórázon
vonszolja maga után szegény aranyszőrű barikáját.
Jól tudom, ez a vándor én vagyok, kissé elrajzoltan
kissé siralmasan, mint az állatok, ha megáznak.
Mindazonáltal nem tagadom meg magam. Miért is tenném?
Önts még rumot a teádba, mondom a lánynak
aztán a sötétség összead bennünket, aztán felébredünk
ha kint másnap dél lesz s aztán elválunk
mint az ellenségek, kik nem tudják legyőzni egymást.
Védekező mozdulat
Szívesen indulnék véled egy messze, messze útra
kéz a kézben utaznánk hidakon és tereken át
mellettem ülnél a rohanó vonat ablakában
s tán észre sem vennéd, hogy megérkeztél életembe.
Látnánk a réteket, hogy nyílik felettük a virág
látnánk előttünk idegen világok szakadékát
hol rejtett sikátorokban katonák menetelnek
s nem látnánk arcunk bánatát és hulló könnyeinket.
Leszek-e egyszer győzedelmes ebben a magányban
örök kétségek közt, mint a rossz pap s örök láncokon
mint a bűnözők – ilyen könyörtelen szerelemmel
ki zárhatott be szívébe, kinek a foglya vagyok?
Forgó tükör
Egy ember ül a fenyőfa kereszt alatt
halott öregember, nyitott szemekkel
elmerültek benne az ősz csillagai.
Pásztor jön át a réten, hajtja nyájait
nem gondol az asszonyra, kit elhagyott
s magára sem gondol, akár a holt öreg.
Kedvesem, amíg térdeimen ringatlak
hunyj szemet az idegen világ előtt
amely házunk falára veti árnyékát.
Ne lásd csillagod bukását a sötétben
emeld fel poharad a borral és szólj
be jó, hogy rádtaláltam s te rámtaláltál.
Kísérlet
Hogyan rajzoljalak meg néhány odavetett vonással
amint ülsz ott keresztbe font lábakkal s kerek vállaidon
puhán leomlik az ing, látszik a rózsamintás csipke
kissé távolabb kebleid hullámvölgye s két arcod van.
Két összejátszó vidék ez, más fénnyel és más árnyékkal.
Verseim ablakából nézlek, mint egy tájat, mely folyton
változik, cserélgeti az édeset a keserűvel
és int, hogy maradjak nyugton, hiába lenne itt minden.
Legalább egy felhő, ha olykor megpihenne fölötted
elindulhatnék hozzád az erdőn át, hogy érintselek.
Egy illat felhőjében
És így múlnak napjaink az ég szárnyai alatt
anélkül, hogy látnálak és te látnál engem
a kigyulladt város forog, forog körülöttünk
s te mezítelen vándorolsz lángjai között.
Ki lánya lehetsz, hogy ennyire személytelen vagy
csak illatod érzem az este rácsain át
lehet, hogy dalolsz s virág nyílik lábaid nyomán
de én mindezt csak sejtem zárt pilláim mögül.
Ráírnálak városunk felett a kőtáblára
hogy lásson a pásztor, ha arra hajtja nyáját
hogy esőzzenek rád a tavasz harmatai
de csak illatod érzem a csönd mélyeiből.
És így múlnak napjaink az ég szárnyai alatt
ó, gyöngyfényű örök hajnalok üzenete
az idegen város csak forog, forog körülöttünk
és nincs, aki egymásba tenné kezeinket.
Elfordulok a rossz bírótól
Hányszor összetörtek már és töretlen maradtam
szántok-vetek fekete földjeimen
amíg a levegő hullámai között szállnak
és kiáltoznak az ég madarai.
Honnan jöttem és hány gyermekem van, kérdezgetik
szomszédaim zöld kerítésük mögül.
Egyedül vagyok én, mint a fölmutatott ujjam
mint az özvegyasszony egy szál rózsája.
Nem emlékszem rá, hogy ki lehetett jó apám
anyámat is elfeledtem már szegényt
s e zord világban így nyújtom szét árnyékkeresztem
ha fölébredek hajnali álmomból
hogy meglegyen falat kenyerem és pohár vizem.
Kedvesem, ki búcsú nélkül távoztál házamból
te vagy a csillag, mely ragyog felettem
míg gyarlón botlanak lépteim az éjszakában
míg dalolok és bolyongok egyedül
elvarázsolt lélek, zöld olajággal a kezemben.
A fény forrásánál
Hajnalodik. Kicsapott lovaink nyerítenek a kert alatt
egy csillag lángol még, de ezt már alig veszi észre valaki.
Úgy nyíltak ki az egek, mint a magtárak vaspántos kapui
s most láthatod a ragyogó magvakat, a sarjadás csíráit
amint kiárad belőlük az új fény, az illat és a zene.
Íme az óra. Hajónkat vízre lökjük s kitűzzük a zászlót
indulnunk kell máris, ahogy eddig is naponta elindultunk.
Ó, akik alszanak még, szégyenkezzenek hunyt pilláik mögött.
Mi láttuk a Szüzet, mikor aranyszárnyakon leszállt a földre
érintettük fátylait és tudjuk, nehéz sorsunk beteljesedett.
Könyörgünk érte, zengjenek felettünk világunk harangjai
és enyhe lejtők vezessenek bennünket korai sírunkba.
Őszi koszorú
Vezekelj életedért
melyet elfelejtettél rendbehozni.
Ősz fürtjeid közt szalmával és tollúval
kint állsz Isten szabad ege alatt
vagy heverészel az árnyékban és konokul hallgatsz már
mint aki szégyenére van magának is.
Kedves cimborám, gyalázzalak-e vagy szánjalak
emlékeztesselek-e a csillagra, mely egykor
ifjú és részeg fejünk felett ragyogott
idézzem-e a nőket, akik szerelemmel tápláltak
és szóljak-e az úrról, aki zord éjszakában
kiűzetett bennünket a városból?
Ó, te legszebb és legbátrabb lélek
vakon is eltalálnék fényességed udvarába
te igazi férfi, aki a bűnben is felmagasztosulsz
karolj belém, ahogyan a jó testvérekhez illik
s miközben siratlak, ó, sirass te is engem
mint akinek szintén senkije nincs e tájon.
S bizony, bizony eleget csavarogtunk már a sík földön
gyarló lábaink előtt maholnap az ég kapuja tárul
s akik, jóllehet, csak terhére voltunk a világnak
ha fölharsan a kürt s az angyal összetereli nyáját
ott állunk majd a fényben tisztára mosott kezekkel
és hirdetve az út igazságát, melyen megérkeztünk.
Boldogság ára
Ismeritek-e a balga szegényeket
akiket nyers, kemény fából faragtak,
mezítelenek s ajkukról letépték a rózsát.
Olyan fából van valamennyi, mint a keresztfa
vagy olyan érdesek, mint a szürke terméskő
s közben nevetségesen szelídek és nevetségesen bizakodók
olyan örömmel várják az újszülöttet s úgy sírnak halottaik fölött
hogy szégyelhetnék kérges, nagy kezeiket, melyekkel művelik a földet
s a kemény acélt még keményebbé kovácsolják.
De mivel ők a szolgáló szegénység kiválasztottjai
nem szégyellik kezeiket és nincs szükségük rá
hogy tekintetüket elfordítsák a világról, melyet maguk építettek.
Az ő szemükben mindennek megvan a mentsége és bocsánatot
kérnek érte, ha indulataik szerint szólnak, vagy cselekednek
s nyáron, ha belépnek a folyóba, hogy testükről lemossák a piszkot
szemérmesen tekintenek szét, aztán a bokrok közé menekülnek
hervadt mellükkel és hamuszín, beszakadt ágyékukkal
nehogy véletlenül megbotránkoztassanak valakit.
Néhányezerszer már megénekelték őket a költők
ők ajándékozták Francis Jammes hírnevét, valamint Tolsztoj glóriáját.
Belőlük merítenek a papok, rájuk hivatkoznak a bírák s ők azok
akik cirenei Simonnal hajlandók megosztani a kereszt terhét
s a Szűzanya lábai elé a templomban színes és puha szőnyeget
terítenek, melyet számlálatlan éjszakákon át
szőnek és hímeznek a petróleumlámpa világánál.
Magukban ezért hiszik, hogy Mária boldog kegyeltjei
és hisznek a legendában, miszerint a lesújtott
egyszer dicsőségesen feltámad s akkor ők valamennyien
ki-ki a legkedvesebbjével, karöltve sétálnak majd
a lebegő csillagon, a kék violák és fehér liliomok között
vagy heverésznek a napos oldalon, kellemes
és mély nyugalommal, mint akik maradék nélkül
elvégezték dolgukat s többé semmi gondjuk.
Nem ravasz számítás ez náluk, hanem maga a beteljesedés
jó lelkük úgy szálldos és kering majd a Paradicsomban
ahogy a fecskéket láthatjuk repülni a csillogó tavak fölött
s ahogyan a sasok keringenek szinte mozdulatlan szárnyakkal.
Ó, milyen kimondhatatlan örömmel beszélek róluk.
Távol vannak tőlem, majdnem egészen más világban
nem értik meg haragomat, nem szívesen ülnének asztalomhoz
s én mégis testvéreimnek nevezem őket megkülönböztetés nélkül.
Halovány, vékony lányaik és nagyhasú, görnyedt asszonyaik
ha elmennek előttem, megsajdul a szívem s ha tehetném
pörbe szállnék mellettük a világgal, de elfordulnak tőlem
mert ők nem azért születtek s nem azért botorkálnak
ezen a földön, hogy ártsanak valakinek.
Kopogjatok be hozzájuk, mikor fáradt testükkel otthon üldögélnek a homályban
milyen kegyetlenül egyedül vannak és milyen szánalomra méltók
és vessetek rájuk egy pillantást, mikor húsvét szombatján
díszes zászlók alatt vonulnak fel tiszta ruhákban és zengő torokkal
virággal hintik be az utcák kövezetét, dús illat leng körülöttük
és olyan szépek és derültek ilyenkor, mintha egy láthatatlan kéz
kicserélte volna őket önmagukban.
Minden dal, minden virág és minden reménység az övék ilyenkor
valamennyien eggyé válnak Istenben
s könnyű szívvel ballagnak világunk keservein által.
Egyedül az éjszakában
Szeretek egyedül csatangolni az éjszakában.
Ó nyomorult szerelmek, pénz és meddő küzdelmek vége
ilyenkor érzem, hogy velem van a világ
vizeivel és növényeivel, hegyeivel és állataival
ahogyan az Úr annakidején
egyetlen szemöldökrándítással létre hozta az egészet.
Ballagok a ragyogó körutakon át
ahol minden olyan gyalázatosan álcázott, sírnom kéne, ha látom
de ilyenkor, mintha megkegyelmeztek volna néki, szelíd és tiszta
a dolgos emberek már alszanak, a semmirekellők
kijöttek a színházakból
és betértek a kávéházakba.
Üres az éjszaka s amint átvágok a tereken
csönd ül a zárt kapualjak sarkaiban csakúgy
mint a fák bokrai között s az alvó szökőkút medencéjében.
Szinte hallom fehér csontjaim kopogását a kövezeten
szinte már kitárom szárnyaim, hogy átszálljak a kék levegőn
a csillagok felé
a sarlóalakú hold irányába
mely hidegen világít és csahol és remeg a távolban.
Nem bolondság, ha mondom, egyszer túljutok minden határokon
elhagyom e földet testvéreimmel és ellenségeimmel együtt.
Senki se siratja majd, aki senkihez sem tartozik igazán
talán csak ehhez a mocskos gyárnegyedhez, Pest északi végében
s ha egyszer meghalok, a lelkem is csak hozzád jár majd vissza
Angyalföld, ki onnan kaptad neved, hogy a bábák és boszorkányok
asszonyaid öléből halva hozták világra a csecsemőket
sok ezer mécsest kioltottak, mielőtt fellobogott a lángjuk
és így neveztek el téged az angyalok földjének, ahelyett
hogy a Sátán véres áldozatának neveztek volna.
Most alszol te is, ó eleven sebe ennek a városnak
halkan nyöszörögsz s néha felhorkansz, mint egy szörnyeteg
mint egy idomtalan fekete bőrű állat az éjszaka leplei mögött
s néha csattan egy zár s a kapun kilép egy hajnali kazánfűtő
egy lúgkőmarta mosónő, vagy csíkos egyenruhájában a szemetes
gallérja szárnyain egy-egy csillaggal és nagy sárgaréz
csengővel a kezében, akár egy ministráns, ki temetésre indul
és később láthatod a csikorgó vaskocsikat s a széles farú, nagyszőrű lovakat
amint párás orrcimpákkal cammognak az utakon, meredek vonalban
a hasadó ég felé s hosszú sörényük megcsillan a fényben.
Roskatag szekereikkel már jönnek a gyümölcsárusok
fiatal csikó botlik a köveken, zárt ketreceikben
kukorítanak a vörös tarajú falusi kakasok és kondul a harang
a boldog Szent Margitról nevezett templom tornyában
s amíg így hintál e föld s az útszélen virágoznak a fák
elűzöm gondolataimat, melyek összezavarhatnák ennek a való
világnak rendjét, kérdéseket vethetnének fel, nem törődve vele
hogy születésük előtt halálra vannak ítélve.
Csak lépkedek tovább, már kívül az éjszaka keretein
a híd mögöttem maradt s a lámpák kialudtak.
Titokban mégis tudni szeretném, hol is vagyok most
életem körben forog, mint az orsó, de nem tudom ki körül
hallom, hogy valaki hív és egyre jobban eltávolodom magamtól is
s mintha már téged sem találhatnálak meg azon a helyen, ahol
legutóbb elváltam tőled. Mind gyorsabban közeledik az erdő
hogy eltakarjon előlem, a fák rőt haja ráhajlik rőt hajadra
s ha kiáltok sehol sem vagy már található. Sehol.
Szombat este
1942
Kibontott zászló
Úgy adom ki kezemből ezt a könyvet
mint aki félelemmel remeg magában
s meg szeretne szabadulni nyomasztó terheitől.
Álmaim, ha nem sodortak volna el, aludhatnék, mint te
aki nem ébredtél fel egy életen át.
Milyen szerencsétlenség, költő vagyok a külvárosból
s felvont vitorlákkal, ahogy hajózom nappal és éjjel
kéneső hull rám s testvéreim gyalázata.
Nem érdemeltem meg őket, vagy ők nem érdemeltek meg engem
a tenger két partján állunk, akik olyan közel vagyunk egymáshoz
lábainkat csapkodják és cibálják a fekete vizek.
Vegyétek úgy e könyvet, mintha teli tál gyümölcs lenne
csöndes, szép ünnepnapot kívánok hozzá, hogy ízleljétek
túl jól ismeritek már a keresztfa árnyát és tövisét.
S ha lehet, hajnalban nyissátok ki szobátok ablakát
a hideg csillagok helyén ilyenkor réti virágok nyílnak
béget az összegyűlt nyáj s a pásztor még alszik.
Ne hunyjatok szemet előttem és a világ előtt
amely megszült és egyenlővé tett magával.
Jöjjetek ki házatok kapuján s mezítelen arcunkat
mutassuk meg, mint akik dolguk végeztén is
összetartoznak és egymás örömére szeretnének élni.
Jöjjetek a rokonság és barátság sugarával a szemetekben
jöjjetek úgy, mint akik benső törvény szerint mozdulnak
s érzik a cselekedet ízét, amit maguk kívántak.
Vonuló felhők
I.
S mégis, ha elmúltál felettem ifjúság, nem lesz többé semmi
sem a borjak mélabúja, se könnyű dal, se csacska szerelem
álldogálok majd a kapuban, mint a fáradt, tönkrement gazda
s nézem, hogy vonulnak a felhők, néma gyászolói szívemnek.
Nem lesz már hangszerem, hogy zenéljem nevetek, gyönyörű lányok
tűnjetek egyre messzebb és gázoljatok át könnyeim patakján
mezítelen és fehér lábszáratok, ha villan még a fényben
mint aki voltam egykor, elhamvadt kalandjaimra emlékszem.
És rád is emlékszem majd, ki mellettem éltél és kivirultál
egyetlen vörös rózsája kertemnek, s ó, bánatomnak éke
felmutatlak majd az utak vándorai előtt és dicsérlek
hogy ismeretlen is magukkal vigyék szűz mosolyod varázsát.
II.
Szeptember, hogy gyöngyházszín eged alatt úszik ladikom
a partról asszonyok intenek és halkan fütyül a szél
így jutok át e bús és gyönyörű évszak zátonyain.
A part mentén sárgul az akác s a füzek csöndben sírnak
jó Urunk kegyelme, miért, hogy így múlnak el napjaim
fázom már és érzem, hogy szállnak alá az őszi ködök.
Csobban az evező s a víz ezüst gyűrűjében látom
hogy elém tűnik vörös hajad lombjai közt a képed
s szólítalak, hogy neved zenéljen az alkony húrjain.
Mint gyermekkoromban, úgy ülök a nagy folyó közepén
nádvesszővel a kezemben halat várok a horogra
és várlak téged, tán megjössz a hullámzó mezőkön át.
A köd fátylai alatt füttyentett már az esti hajó
s a szerencse vénasszonya, kit hozzám sodort az örvény
csupán egy vörös csizmás keszeget nyújt át a homályon.
III.
Fehér ludak ringnak a tavon, szerelmed szűzfehér
emlékei mind, ahogy ragyognak az őszi fényben
egy új és szép világ kapui tárulnak előttük
s áll a küszöbön, aranykulccsal kezében az angyal.
A nyírfák ezüst fürtje is kibomlott már s a szélben
hajlik és sír a jegenye, ó kedves, emlékszel-e
a nyíló tájakra, melyeket elhagytunk a nyáron
s a kertek alatt kihajtott árnyékunk sötét foltja.
Fanyar ízekkel a számban bolyongok most egyedül
egyre távolabb tőled s egyre súlyosabb bánattal
ó gyermek, ajkadnak és szemednek hulló szirmai
hogyan küldjem el hozzád egy vérző szív üzenetét?
Aki oly szegény, mint én, szegény is marad örökké
ki gondolna rá és ki simogatná meg homlokát
ha útra kél, hangtalan árnyék kíséri lépteit
és véled álmodik a magányos őszi éjeken.
Ezüst fonalak
Kerek a hold ma s hófehér szárnyakkal repül az erdő felett
talán hajnalig világos marad ez a langyos éjszaka
a nyáj legel a domboldalon, madarak nem tudnak aludni
a lombok közt, melyek remegnek s nyugtalan kérdezik egymást.
Szemedre két tenyeremmel úgy merítem a világosságot
ahogy a kútnál meríted Te hajnalonként a friss vizet
ébren maradsz velem s miként a harmatos mező virágai
mezítelen vagy és a szellő széthordja tested illatát.
Meghalt nagyanyám dalaiban élt csak ilyen táj és ilyen hold
már akkor láttalak, hogy fölém hajoltál álmaimban
két orcád volt, emlékszem jól az egyik sírt, a másik nevetett
két lágy és meleg karodban ringattad vergődő életem.
Azóta hányszor fordult meg a világ, ó hányszor hívtalak már
elhagytál, gondoltam s lehet, nem is térsz vissza többé soha
itt állsz most mellettem a fénylő ég alatt derűs szerelemmel
s én élek majd mosolyodban az időtlen halálon is túl.
Hazafelé
Hajolj a szívemre ősz, árnyékoddal és esőddel
bronzszín leveleid már hullanak s a szöllő beérett.
Egy lány megy az úton, könnyű szoknyáját fújja a szél
és nem érné el a hangom, ha kiáltanék utána.
Hajnalban ülök vonatra, hogy elhagyjam e tájat
ó, múló emlékezés, hogy fáradtan körültekintek
hiába keresem fiaimat és lányaimat
akik, ha lennének, jó szívvel búcsúznának most tőlem.
Egyedül vagyok, őszül már a hajam és szakállam
tegnap még daloltam, hogy ladikomban ültem a folyón
ma összerakom szerszámaimat s a nyitott könyvet
az asztalon hagyom, amely körül üldögélni szoktam.
A távolból egy sziget int a hűlt csillagok alatt
s hol tegnap még virágpor édesítette a levegőt
ma keringnek a szelek, aztán megered az eső
s az elhagyott réteken vad és sáros vizek zubognak.
Kíváncsi hold
Ágyban feküdtem s ép Rimbaud verseit olvastam
mikor feljött a hold és benézett hozzám az ablakon.
Micsoda varázslat ez, kérdezhettem volna, de minden
oly békességes volt körülöttem, hogy elaludtam
s a bárka szállt velem tovább a sűrű, zöld vizeken.
Később, kik rámköszöntek útközben, mint ismerősöket
névszerint üdvözöltem mind és kacsintottam feléjük
hogy ne féljenek göndörszőrű, fekete kutyámtól
aki a bárka láncain ült és utazott velem
ríkató verseken és fagyott csillagerdőkön át.
Ártatlan túlzások
Hajdan úgy indultam el, mint a koldus
s úgy érkeztem meg, mint akit kifosztottak
két öklöm van, két nyitott szemem, semmi más
fejemre hullanak az őszi lombok.
Kötélen táncoltam ég és föld között
jó angyalok zenéltek és a tejúton
át jöttek a hajótöröttek árnyai
aztán felvonták előttem a hidat.
Így volt megírva a könyvben, mit Anna
lapozgatott sok szép vasárnap délután
amikor még valóban kicsinyek voltunk
s egy vörös rózsa nyílt a szívünk helyén.
Keresem Annát, de nem lelem sehol
emlékszem hajának barna fonatára
mely rámhullott, mint az alkonyat és állok
a tó előtt, hol fürdött mezítelen.
Róla szólna e dal s minden messze már
a megálmodott dús és puha réteken
éhező borjával egy tehén ballag át
fekete csillag lángol a homlokán.
Mozdulatlanul az időben
Szép szerelmesem, őrizlek magamban holtomig
akár egy csillag ragyogtál előttem az űrben
s most itt állok kifosztottan, felettem az éggel
mely vakon didereg és hullatja rám terheit.
Csillag voltál bizony, mezítelenül fürödtem
hajnali fényeidben s telhetetlen csodáltam
nagy fekete szemeid és a mozdulatokat
melyek önfeledten mutatták fehér vállaid.
Messze vagy már s utánad cseng fájdalmam éneke
nem panaszlón, inkább fennen hivalkodva véled
aki a jó és rossz fölé emelted életem
s aki figyelted vergődő szívemet a csöndben.
Álomjáték
Én már torkig vagyok, igyál hát te is
egy jó pohár bor, Isten, kinek ártana?
Ha pernye hull is szívünkre, még élünk
s henyélünk a nyárfák ezüst ligetében.
Ha akarod, szívesen dalolok majd
a kedvesemről, aki délen született
azóta boldogan él verseimben
s naponta kóstolom csókjai ízét.
Ó, ha ismernéd őt, drága cimbora
sötét, nagy szemeit és fehér, szép nyakát
haját a kelő nap festi vörösre
s ha alszik, kihunynak az ég csillagai.
Itt van ő most is, de csak én láthatom
zászlót lenget felém zord álmaimon át
érintem kezének bársonyát s hallom
szoknyája fodrai közt visongat a szél.
Őszi kép
Egy paraszt üti lovát az útközépen
csattog az ostor és állja a vén gebe
szeméből a bánat könnyei csurognak
és eltakarják előle a világot.
Vásárra indultak a kék hajnalórán
de hull és locsog az eső szakadatlan
mindketten érzik, vége már a szép napnak
hazavágynak, de hogy térjenek vissza így
ázott holmival és üres tarisznyával.
Ó, az ősz, a vak ég szemfedő felettük
s a népség, ki velük indult, baktat tovább
nem is hallja már a zuhogó vizekben
a roskadó állat még egyszer felnyerít
Istennek igazságát kéri a földre.
Háborgó este
Egy lány dalol felettem az emeleten
nem láthatom, csak hallom, a szíve zeng
harsogjátok túl, vad novemberi szelek
s ne juss eszembe, elhagyott szerelmem.
Töltsd színig a poharat és csöndben igyunk
mély bánatunkban felejtsük a múltat
s őket is, akiket igazán szerettünk.
Hideg és sötét körülöttünk az este
aludni kéne, de fent dalol a lány
s lángoló borunk kiömlik a homokba.
Őszi riadalom
Szegény öreg ember, zsákkal a vállamon s bottal a kezemben
vándorolok faluról-falura, városról-városra
s míg így magányosan fogyasztom az utat, árva fejem felett
zúdul a szél s remegnek a felhők, az ég dús lombjai.
Mikor elhagytam hazámat, ifjú voltam s lángoltak a kertek
ó Istenem, ki emlékszel rám, kegyelmezz még ez őszön
nyisd meg előttem az idegen ház kapuját s hogy el ne hulljak
tálalj elém gyűszűnyi rumot és csipetnyi kenyeret.
Ma-holnap úgyis vége az egésznek, mély csönd lesz körülöttem
nem látom a napot s az órák nélkülem futnak tovább
ki megteheted, ha szépen kérnek, add, hogy ne fázzak át nagyon
erősítsd inaim, segíts nyitva tartani a szemem.
Odahagytam őseim és nem szaporítottam a világot
de kinek mi kára ebből s hiába is panaszolnám
hogy nincs hazám és nincsen tanyám s jól tudom, nem is lesz már soha
szegény és magányos vagyok, hogyan lelhetném meg nyugalmam?
Téveteg sorok
Madár, ha zeng a fán, rád gondolok, kedvesem
ki hiába keltél útra, hogy elfeledj
nyitott kapud előtt tán épp most dalolod
hogy szeretsz engem és én is szeretlek téged.
Aztán az éjszaka, hogy csendben betakar
boldogtalan ügetsz tovább a holdfényben
tested szép vonalai átszövik a tájat
és szólítanak, hogy elvarázsolják szívem.
Egy vérpiros rózsa szirmait hullatja ránk
a múltból – vissza ne nézz, ó, vissza ne nézz
a völgyben lent, ahol ajkaid csókoltam
szerelmünk ligete ejti már virágait.
Vers egy sírkőre
Őszi, hűs földben aluszol, drága asszony
szövögetem emléked, mint halász a hálóját
s hogy annyi bánat súlyosult rád e tájon
ezüst holdsugárral kötöm be vérző homlokod.
Ó, jaj, fáradtan elestél, aludj hát jól
mint aki alszik a Legszentebb Anya ölében
s tán álmában is hallja még, hogy szívemből
világokon át száz hangszer zengi dicséretét.
Virágzó fa a télben
Anya, ha szüli gyermekét, fájdalma
nem mélyebb s nem lehet tisztább öröme
mint az enyém, ahogy ülök az éjben
egyedül és verset költök tenéked.
Papírra rovom szerelmünk jegyeit
részeg szívem harangja messze csendül
s mint mágus, a semmiből idézem fel
hajadnak színét és karcsú alakod.
Jóllehet, te alszol még önfeledten
egy hófehér angyal ringat ölében
s mindazok, akik egyszer már elhagytak
mint én is, most csak érted élnek tovább.
Hullámzó fekete soraim között
neved kiáltom és ott fenn a dombon
megrebbent már a Szentlélek galambja
s a hajnali egek fénye kicsordul.
Alkonyi fénytörések
Egy zsivánnyal éltem akkor együtt
vastag, fehér falak között s majdnem holtraváltan
de feljajdultam, ha fordult a kulcs a zárban
ó, micsoda ajtó volt az, nehéz szürke vasból
és száraz vaspántokon csikorgott.
A szó kevés most, ezer húron egyszerre zeng bennem a lélek
s mintha függöny mögött állnék, nem láthatod
arcom vonásait s miközben hozzád beszélek
lélegzetem melegével érintem minden tagod
s mégis, óh mégis emlékedben élhetek csupán
kívül a városon és túl a nagy folyón, hová szerelmesen kísértél.
S ahogyan te emlékszel rám, úgy emlékszem én vissza
az öreg zsiványra, ki az alkonyatban a szérű mögött
kisbaltával választotta ketté szeretője diószín haját
s aztán, hogy kiöntötte szíve bánatát
s a csillagok már ragyogtak az égen
az erdő sűrűjébe bujdosott és sötéten
bámult magába s a méla hold világa mellett
látta, hogy a meggyilkolt lány
könnyű bárányfelhők között száll
mint az ártatlan, tiszta angyalok.
Itt ül mellettem a börtön mélyén
emlékezve múltakra s a vérbe fulladt, nagy szerelemre
csak ül és hallgat szenderegve
érezve közelségem és a semmit, ami körülvesz bennünket.
Sohsem feledhetem a csöndet, amibe alászállottunk
s hogy az ember, akit most zsiványnak neveznek, riadtan sír
s hogy értjük egymást, mintha lenne közös halottunk.
Együtt éltek, mint igaz szerelmesek
ragyogtak a szemeik s az ujjukon arany karikagyűrűt viseltek
s aztán egy nyári nap alkonyán
mikor a szérű mögé fehér réklijében befordult a lány
egyszerre vége lett az egésznek.
Ó, Kedvesem, ha már szerelemről szólok
sírva kérdem én is, emlékszel-e a drága alkonyokra
mikor virágot tűztem hajadba s te daloltad a dalt
amely csak a szerelmesek ajkán fér ki
s amíg éneked a kéklő alkonyatba halt
bús csillagzatunkon tán én voltam az egyetlen férfi
ki boldog és áldani tudja szerelmesét.
E kérdés messziről hangzik s a fogaim között már széttörött
egy zsivánnyal éltem akkor együtt
sírva emlékezett a fehér falak között
s én rád gondoltam untalan, aki oly távol vagy tőlem
s hogy olykor szerelmes karjaidba dőltem
nem feledhetem el többé soha.
Rigó fütyül
A vörös téglafalon túlról egy madár hangja száll felém.
Ó, királyi hím rigó, ki emlékeztetsz a világra
hol derék barátaim között éltem s kart karba öltve
bolyongtam szép Kedvesemmel az erdő lombjai alatt.
Átlátszón tiszta és illatos emlék minden, ami volt.
Akárha egy kútnál állnék és meregetném hűs vizét
barázda töri meg homlokom s a szomjam olthatatlan.
Hogyan értsem meg a rigó füttyét s hogyan a kék eget?
Lehajtott fővel járok társaim között, körbe-körbe
s egyre inkább érzem, mily súlyos terhe vagyok magamnak.
Zsiványok között
Cellám ablakrésén át az erdőre nézek ki lopva
fiatal akácosra, mely jajong a novemberi szélben
hullatja száradt leveleit és illattalan már szegény.
Egy pillantással küldöm át hozzá szívem üzenetét
s látom a népeket, hogy csatangolnak a távoli úton
anya kis fiával, fiatal lányok a kedvesükkel.
Ifjú és szabad voltam egykor én is, nyűtt zsiványok közt
most rab vagyok s ki szembejön velem, keresztet vet magára
ha látja két elfáradt szemem és deresedő szakállam.
Esthajnali csillag
Ötkor keltenek bennünket s tán még ennyi sincs
az őrség már cseréli posztját
s a zsivány átokkal ébred a cella mélyén.
Te alszol még, távol, sötét pilláid mögött
te, akit múlhatatlanul szeretlek én
s tán nem is sejted, hogy ez éjszakán
kóstolgattam ajkad édes ízét.
Az emeletek közt, mint kerge állat
vergődik az őr hangja
hajszol bennünket és külön átszúrja szívemet
ó, ha tudnád, milyen gyámoltalan vagyok
hangosan sírnál értem, ha látnád néma ajkam.
De hol vagy te most és hol vagyok én
a falakon túl egy kápolna harangja kondul
s fent a kék egen, mint fürdővizében a gyermek
az esthajnali csillag didereg.
Engesztelődő bánat
I.
Ó, Jézus, szelíd, fehérgyapjas bárány
ki a zárt ajtón bejöttél hozzám
szeress és óvj meg örök kegyelmeddel.
Egyedül ülök a hideg sötétben
s vakon, miközben így társalgok véled
tenger hulláma veri gyönge sajkám.
Hajdan, mint gyermek hagytalak el téged
s most, hogy lehelleted illatát érzem
feléd hajol a békés, tiszta lélek.
Hogyan ajánljam fel vérző szívemet
aki, lásd, didergek daróc ruhámban
s tán meghalok, mire rámnyit a hajnal.
Melléd bújok, hogy álomba szenderíts
ki a zsiványokat se kerülöd el
egeknek fehér báránya, ó Jézus.
II.
Tán ha nem is élek bűntelen
mint gyermek, ki bolyong árván
dicsérlek folyvást, mert jól tudom
míg átjutok cellám határán
te itt maradsz vélem szüntelen.
Ha fúj a szél és tép a fagy
szívemben őrizlek, Jézusom
ki a zord tél virága vagy.
Vigyáz rám az orvos
Itt fekszem a fehér párnán és a fehér takaró alatt
tört szemű férfi
kiharcoltan már és sebekkel éktelenítetten.
Ó, testem, ó, testem, mennyi megpróbáltatás ért az életben
ó, lelkem, ó, lelkem, mennyi megpróbáltatás ért az életben.
Mikor megszült engem, tán föl sem jajdult a jó anya
senki tán utánam se fordult, hogy elindultam a mélységből
a láthatatlan lépcsőkön egyre följebb és egyre mélyebben
a világba és folyton az árnyékban haladva, mint az idegen
folyton alámerítetten és mégis folyton építkezőn
emlékezve rokonaimra, akik a piramisokat emelték
porhanyóvá törték a földet, kitermelték az emberiséget
verítéküket szétszórták a folyókba s a jajkiáltásukat
beléfagyasztották a hegyekbe.
Szívemet most a lámpa fényében melengetem
és fürdök az éjszaka csöndjében, oly távol mindentől
vezekelve bűneimért, melyeket ha egykor elkövettem
írva vannak már homlokomra mély és sötét jelekkel.
S lám, lám, ablakom előtt a zászló is bevonta már szárnyait
hiába nézem a ragyogó, hideg csillagot a magasban
nem ismerem ki magam a tájban.
Talán még hallom a vitorla csattogását a halászok bárkáján
talán még hallom a dalt, amit valaha én daloltam
hosszú csatangolások közben, mikor sárga és lila kikerics
virított a mezőn, a pásztorlány vízrehajtotta libáit
és megmutatta két kerek lábszárát, melyek hosszúk voltak
s már-már csábítóan ragyogtak a napban.
A fekete tó partján virrasztok most egyedül és gondolom
ó, testem, ó, testem holnap tán alámerülsz örökre
ó, lelkem, ó, lelkem, holnap tán alámerülsz örökre.
Üdvözítő költemény
Beteg mezőkön hempereg a nap, micsoda nyár.
Mi lesz veled gyermek, aki az áradások
viharok és háborúk idejében születtél?
Én meglett férfi vagyok bajusszal és szakállal
és itt fekszem a sárga, beteg réten
betegen, arany csengővel a fülemben
mintha álmodnék és ébren vagyok.
A téren, ahol zászlók lengenek és gyülekezik a nép
kötéltáncos mutatja be trükkjeit
s Te jössz a fényen át, hogy lássalak mindenek felett
csipkés szempilláid s ó, a mosoly
mivel behinted halk szívemet –
egy csónakban fekszem, Te evezel
és a kezeid fénylenek.
Szemek, szemek
kezek, kezek
megkapaszkodom bennetek
mint gyümölcs az ágban.
Forgószél
Vállalom mindazt, ami vállalható
a fehéret és feketét, ahogy kiszabatott
miközben selyemszálon vezetem a bárányt
s hallhatod, verssoraim közül kicsendül
ezüst kolompja.
Ó, riadt szívem, én szegény életem
heverj ki a napra, mint a bárány
vagy szállj tova a vonuló felhőkkel
mért halnál meg itt reménytelenül
s ilyen fiatalon?
Csak állok itt magamban és fújom a dalt
mint akinek nem volt hona e hazában
s már nem is lesz. Nem lépem át a küszöböt
s amíg hátam mögött szól a bárány kolompja
tövisei közül kifejtem a rózsát
mely rád emlékeztet.
Két vers az útszéléről
I.
Állok a hulló esőben hajadonfőtt
majdnem szívemig ér a lágy, fekete sár
ó, könyörtelenség, ó sorsom tíz ágú
ostora, holnap színig betakar a föld.
Íme, bezárom versem nehéz kapuit
és mégsem érzem, hogy fogva vagyok benne
pilláim még nem engedtem le és látom
ring felém a kerten át karcsú alakod.
Horgonyát még így veti elém az alkony
vörös hajad tüzén szeretnék elégni
s hiába várok, vállaim meghajlanak
az esztendők és emlékek súlya alatt.
II.
Az ács fejszével hasogatja a fát
s zeng a kút, mely tegnap még nem volt jelen.
Az úton, hol az éjszaka vártalak
két fehér gida fut az anyja után
íme az árva táj, ahol most élek.
Szelíden köszöntöm az öregasszonyt
ki zöld korsóval a fején közeleg
egyszer majd így jössz te is zöld kalapban
és majdnem még zölden, fiatal leány
szívem tárva lesz és besétálsz rajta.
A fájdalom kérdése
Nap, aki állongsz felettem, lehetnél zengő cintányér
gyönyörű fajdkakas, indián madár, akit imádnak
s én felgyűrt gallérral sétálok alattad
a levedlett hársak között s a levelek hullanak.
Hová vezet ez az út és ki áll a végén
számolom a perceket, melyek jöveteled ígérik
eljön-e egyszer valaki langyos simítással
látom-e még egyszer a gyerekeket, amint bújócskát játszanak
és egymás nevét kiáltják az erdő tisztásán.
Csupa fájdalom és csupa kérdés vagyok
nemsokára szemelni kezd az eső
a virágok becsukják szirmukat s a füvek
elfeküsznek a lány után, aki az előbb
haladt végig a mezőn, tán észre sem vett
de én láttam őt a szomorú júniusban
milyen szép és milyen fiatal volt.
Isten tenyerén
Napok múlásában és az éjszakák sötétjében
ahogyan hányódom, ó Istenem, Istenem
valaki kioltotta a fáklyát, mely két
szemem előtt ragyogott s aztán elhagyott engem.
Így fogynak el tőlem mindazok
akikről reméltem, hogy közel vannak hozzám
elképzelt mellükön aludtam
s miközben tekintetükben ringattak, gondoltam
mély forrásaikból az ő gyönyörűségükre
fakadnak dalaim, húsom frisseségével
formáim arányaival az ő szépségüket dicsérem.
Mondhatnám kijelölt úton távolodnak tőlem
de nem, nem, sem az arcukat, sem a hátukat
nem mutatják felém, gyalázatos alakzatok
s a köd függönyei mögött szétfoszlanak.
Némelyek még ajkukkal érintik homlokom.
Ó, lehulló nap fénye
egy foszlány a világból
fiatal nő ment el az ágyam előtt
és éreztem csípőinek ringását.
A beteg még nem alszik
A nyári szél söpört össze bennünket ezen az estén
nem vagy te szép, ó, dehogy vagy szép, ó, dehogy vagy szép
csupán fiatal vagy és vörös hajakkal díszíted magad.
Nedves cserjének neveznélek és égő parázsnak
mely ezüst kehelyben ég s a szél fújdogál kitartón
távol vagy tőlem s mégis érinthetlek pillantásommal.
Megölelnélek most, ha mozdulhatnék
a szél még forog mindig és te is itt vagy.
Társaim már alusznak, egy kulcs megfordul a zárban
egyre mélyebb lesz az este s a vers, amit írok
egyre megfoghatatlanabb és ellenőrizhetetlenebb.
Most benned látom Magdolnát, Veronikát és Máriát
s a te rokonod a gyermek, aki jászolban született
emlékszem rá így félálomban, királynak nevezték
és szamárháton vonult be Jeruzsálembe.
Az élet zeng tovább
Visszaléptem a gödör széléről
íme, még egyszer visszatértem e világba, melyet
annyiszor káromoltam, harcoltam ellene és
minduntalan át szerettem volna formálni s íme
feledve a halál rettenetét és a feledhetetlennek tűnő pillanatot
mikor az orvos kezébe fogta kezemet és végig vezetett
a fehér termen s feledve anyámat és kedvesemet
szelídebben hajtottam magam a kés alá, mint az áldozati bárány.
Gondoltam ekkor, törtem már minden kenyérből
merítettem már minden kútból
voltak már barátaim, akiket hűséggel szerettem
ellenségeim is voltak, akiktől szívből undorodtam
most átadom magam a végzetnek
kötözzetek le, lékeljétek meg a fejem és
tekintsetek belém, amíg alszom egy asztalra vetetten
és mélyen, mélyen alámerülten a semmiben.
A beteljesedés órája, gondoltam
s aztán visszaléptem a gödör széléről, melynek már
láttam a mélységét, csak éppen egy pillantást kellett volna még
felednem, egy lány derekát, melyet nem is érintettem
micsoda réteken barangoltam közben, micsoda hegy tetejéről
tekintettem szét ismét a világba, melyet olyan jól ismertem
s most egészen új ábrázatát mutatta.
Ó, akik szerettetek valaha
szeressetek még kicsit
akikben él az engesztelődés, irgalmazzatok bűneimért
nem véteni ellenetek, hanem segíteni szeretnélek benneteket
ezer kaland sodrában, ezer csapda felett rohanok
a kürtjelek hívására, melyek a jövőből hangzanak.
Mérővesszővel a kezemben lemérek mindent
de nem tudom megcsinálni az egyenleget
nagyító üvegen át bekukkantok minden résen
de semminek sem tudok igazán a mélyére látni
akik irgalmazni tudtok, irgalmazzatok.
Vannak még hozzám hasonló lények a világban
irgalmazzatok nékik is, akik a holnap gyermekei
tegnap születtek, de csak a legtávolabbi holnap teljesíti be őket
talán egy évszázad, talán még több is kell ahhoz
hogy gyümölcsöt hozzon a fa, melynek magját
annyi fáradsággal és verítékkel
vetették el a kemény földben.
Vigasztaló
Halandó nyelvemmel szólok a halottakért
egyazon szóval barátaimért és ellenségeimért, akik már elmentek
a szüzesség koszorújával homlokuk körül, vagy elhagyottan
vastag, fehér pamutból kötött harisnyákban
hogy tisztán álljanak bírájuk elé s az utolsó út
sebet ne törjön reszkető lábaikon.
Kikelve a föld gyomrából s a tengerek mélységeiből
idegenek és régi ellenfelek kart karbafonva vonulnak
ajkuk körül az öröm és bánat jegyei már feloldódtak
és bárki is hiába szólítaná őket, nem térnének el a céltól
mely csukott szemeik előtt világol az éjszakában
és elfödi a múltat és kitárja az új haza kapuját.
Micsoda népség így együtt, milliónyian fehérben és feketében
alig ismernéd fel köztük a kereskedőt, aki becsapta vevőit
s a gyárost sem ismernéd fel, aki rászedte a kereskedőt
hol van köztük a legény, aki fejszével megölte kedvesét
nem ismernéd meg a gazdát, aki láncra kötötte szolgáit
s a szolgát sem ismernéd meg, aki felgyújtotta a gazda portáját.
Csillagos mezőn, a hold fénye alatt menetelnek
nem kavarog a szél, a föld szelíden elnyújtózott előttük
s a moraj, ami még hallik, nem az ő ajkukról fakad
ez már a másik világ üzenete, köszönti őket, mint ahogyan
minden kedves halott megérdemli, hogy zenével üdvözöljék
mert élt és szenvedett a börtönben, melyet világnak nevezünk.
Utazás a koranyárban
Elvirult már az alkony, este lesz megint
ó, csöndesség, hogy jössz lábhegyen az erdő felől
ezüsthárs levele hull az enyhe szélben
s én mondom, Istennek hála érte, hogy élek még.
Mivel érdemeltem ki a sok szép napot
reggelek csillogó harmatát és az estéket
amint hangtalan átügetnek az éjbe
ahol Te alszol oly régóta már, álomtalan.
Hajón utazom a kék folyón lefelé
szívem kis örömei – holnap kora hajnalban
kivetem horgomat s az arany ég alatt
várom, hogy képedet tükrözzék elém a vizek.
Lassú Kapitány és a többiek
A vendégek elvonultak
s én most egyedül ülök az üres, nagy házban.
Abban a bizonyos nagy házban, melyet még senki sem látott
s a ház tiszteletreméltó vendégeit se látta még senki
a félszemű gyógykovácsot, aki az erdő szélén fújtatja tüzét
az öreg urat, aki szűk pepita nadrágot visel
a kövér rikkancsot s a tengerészsapkás férfit
akit Lassú Kapitánynak szoktam nevezni.
Szeretünk preferanszozni és kortyolgatni rumot
olykor estétől hajnalig – most elmentek s a csöndben
nagyon csöndesen szunnyad a világ.
Ó, Lassú Kapitány, pepitanadrágos öreg s ti mind
képzeletem gyalázatos és dicső hősei, Isten veletek.
Nem idegen nékem és nem is nagyon fájdalmas ez az óra
szürke homokszemek peregnek rám s lassan
befedik életemet, mint egykor a hamueső elborította Ninivét.
Hiába szólítanak, némán vesztegel életem
szomszédaim gyűlölnek, hogy a kisujjam se mozdítom
értük, vagy ellenük, csak ülök és nézem majdnem boldogtalan
hogy a kert alatt, ahol a két platánfa áll, már hasad az ég
rigó füttyent, ökörnyál ezüstje úszik a kék levegőn át
s közben a bíróra gondolok, aki majd egyszer megjelenik előttem
hogy számonkérjen mindent és egyszerre mindent jóvá tegyen.
Ebadta vén csontja, mondják a hátam mögött s én
meg se fordulok, mintha szégyenkeznem kellene előttük
és a csönd egyre sűrűbb és mélyebb lesz körülöttem
aztán felkel a szomszédház népe, a menyecske már mosdik a kútnál
s a gyerekek elősereglenek kócosan és gyümölccsel a kezükben
testük üde illatát érzem, mosolyukban a lélek szárnyai lebegnek
ó, drága testvérkéim, együtt játszunk már a porban
naptányérból isszuk a reggel fényeit s egy daloló
madár szíve dobog a tenyeremben.
Papírvirágok
Falusi házban alszom mostanában, nyár van
szobám falán vörös és kék virágok nyílnak
a délutánból még visszahangzik egy madár
dala, mielőtt elalszik, búcsút mond nekem.
Ó, gyermekkor, mikor még színes ingecskében
és mezítláb bolyongtam a sárga réteken
ahol tehenek legeltek s a nyakukban szólott
a kolomp, egy szebb és igazabb világ hangja.
Hunyt szemekkel virrasztok melletted, kedvesem
érzem, ahogyan az éjszaka szigetei
körülfognak s a szél meglibbenti takaród
szád zümmög valamit s a melleid ragyognak.
Hajnal
Kicsiny, lenhajú fiával játszik az anya
előbb még ringatta, most két boldog karjával
magasba emeli, hogy csurogjon rá a fény
meztelen bőrén átsüt a vér rózsapírja.
Kacagj, mondja néki, hiszen tiéd itt minden
a faló, mely ringva nyargalt át az éjszakán
házunk vörös ereszén a két fehér galamb
s a lármás medvetáncoltató a párjával.
Nehéz az élet, igaz, de mi ez így nekünk
orrod hegyén fordul meg a nappal és az éj
ezüst pilleraj táncol nyíló kertünk felett
s a napraforgó sárga irigységben sziszeg.
Így játszanak ők bent a szobában gondtalan
és kint, ahol később a rémület mered fel
ébred a szél, a fák a porrétegek alatt
s az utakon csillognak már a szürke tócsák.
Visszajáró szerelem
Ó, szegény és csöndes Hegyvidék, ahol születtem
s ti jegenyék, akik a hold alatt ezüst ruhában
kísértetek az úton, ó, ligetek és kék tavak
éltek és sokasodtok szép emlékeim között.
Messze sodort az idő, de nem feledtem semmit
áll még a ház, melyben anyám emlőin csüngtem egykor
és kiről költhetnek éneket, ha nem a kovácsról
ki mesterem volt s olykor vad borokkal itatott.
Hogy mire szemeltek ki az egek, mit tudtam én
olaj és vasszerszámok közt fújtam a tűz bokrait
s zengő üllőmön, hogy kinyílt a csodálatos rózsa
fölém emelte kezét a mester és megáldott.
Kilenc fia volt ennek a kovácsnak s egy lánya
kis szívem ájultan dobolta léptei ritmusát
s hullottak könnyeim, ha láttam kimenni a házból
fodros aljú ruhában, piros kis ernyő alatt.
Úgy szenvedtem, mint akinek tőrt vertek mellébe
s elindultam a világba, ó, időtlen bánatom
akit elhagyni kívántam, velem maradt örökre
bujkál és előbukkan betűim erdejében.
Gondoltam már, legjobb lenne, ha egy csöndes estén
akár a reménytelen vőlegény, meghalnék érte
s amíg világok harcolnak és véreznek felettem
virág nőné be szívemet s Néki illatozna.
Bajlódás az apával
Hallom, hogy szólsz hozzám az éjszakában
atyai hangon, ami felejthetetlen.
A bánat és szegénység völgyeiből szólsz
távoli szigetekről a tengeren
s az erdőkből, ahol jajgatnak a szelek.
Arccal fordulok feléd a zord ég alatt
s látlak, ahogyan kialudt szivarral
és búsan állsz magadban és várakozol.
A telihold felszáll s megint alámerül
indulok én is és nem jutok tovább.
Húzd fel a vitorlákat, kiáltom sírva
tömd be az árkot és döntsd ki a kerítést!
Ólmos, vak eső pereg a magasból
s így szenvedek rossz álmomban tehetetlen
legalább, ha a kezem nyújthatnám feléd
a homlokom egy csókra, én Istenem!
Napló
Sötét kis kocsmában ittunk négyen
egy öreg barát, két sült paraszt, meg én
nyakaltuk a jó bort s énekeltünk
mint rigók, ha felzengnek a hajnalban.
Mit nékünk élet és mit nékünk halál?
Volt, aki nem bírta a zárda csendjét
volt, aki a párjától menekült
én özvegy voltam akkor és hontalan.
Könnyen szolgáltam hát az ördögöt
nyargaltunk kilenc fekete paripán
asszonytalan és sok szép asszonnyal
akik talán most is engem siratnak.
Hiábavaló költemény
Nem találkoztam veled. Hol lehetsz most, Anna
ó, szüntelen tévelygés múlt és jövő között
szálltam utánad a súlyos felhők alatt
kerestelek a meredek szikla csúcsán
s a sárga virág kelyhében, mely a völgyben lent
lélegzi mézédes illatát.
Világgá hirdetem, hogy te vagy a csillagom
s a csöndes, nagy égen nem találtalak sehol
kérdeztem már utánad a kikötőben
ahol egykor te voltál a végzet ujja
s azok számára, akik, ha egyszer is láttak
szemedből feslett ki a hajnal.
Micsoda lány voltál, Anna, micsoda rózsa
ha letéptek, estére kivirultál újra
hányan áldoztuk fel magunkat érted
agyvelőnket, szívünket s a kezeinket
s akik nem érinthettek téged, megőrültek
mint a sivatag kakasai.
Micsoda lány voltál, Anna, micsoda parázs
megrészegült óráimban, hogy virrasztottam
te ragyogtál előttem a horizonton.
Micsoda lány voltál, Anna, micsoda fény
hirdetem, hogy te vagy az örök egy csillagom
s a nagy égen nem látlak sehol.
Illatos szelek
Orrom, szám, fülem, szemem tele van veled élet
részegült szelek köszöntenek és lengetik
a zászlót, melyre március írta fel nevét
s csattog és ragyog felettem könnyű diadallal.
A töltésen fönt, ahol hajadonfőtt baktatok
szekerek jönnek szembe zöldséggel rakottan
nagy bajusszal s agyarukon vörös pipával
kik ülnek a bakon s csöndben miért süvegelnek?
Másról beszélek és titkon rád gondolok, Kedves
hogyan örülhetnék nélküled e világnak
a kiömlött napfény szoknyád fodrain zenél
s kék szemed kacsint felém a sok kék világból itt.
A folyó morajában s az erdő sóhaján át
mint csengettyűszót hallom már ringó lépteid
szememre fésülöd hajad mélyarany színét
s a zörgő szekerek lassan kivonulnak a tájból.
Ez hát a tavasz, szerelmünk tüzei lobognak
s miközben az éjszaka betakarja szívem
kint a hold alatt táncol a diákmajális
és messzire hallik a vidám harmonikadal.
Hegedűszó
Hogyan mondjam el, hogy szeretlek igaz szerelemmel
úgy, mint király a koronáját, szegény a kenyerét
szeretlek úgy, hogy beteg és szomorú vagyok tőle
s óvnám magam, ha lehetnék még valaki nélküled.
Én vagyok az árnyék és te a fény, vagy fordítva tán
két karom kitárom feléd s íme a kör bezárul
és benne állsz akkor is, ha talpig kívülmaradtál
halk nevetésedre emlékszem tengereken túlról.
Merre lehet a város, ahol először láttalak
a liget árnyas oldalán öntözted virágaid
egy madár ült a kőrisen s vérző szívvel énekelt
éreztem, hogy tőled búcsúztat el most mindörökre.
S újra itt vagy, mert élek s nélküled nem élhetek
hiába szállsz fel a tenyeremből, visszatérsz megint
a pillanat játszik csak velünk s a végtelen idő
láncokkal és titkokkal kötötte össze szívünket.
A rab éneke
Hogy melletted vagyok, érzem, a végtelenben bolyongok
s nem fáj semmi és nem is vonz többé már semmi
a körön túl, melybe szerelmeddel bezártál.
Oly tiszta fehér itt minden és oly elmozdíthatatlan
mint ez a kőoszlop, amelyre rávésem neved
s azt is, hogy enyém vagy és igazán szeretlek.
A szerelem visszfénye
Aztán, hogy elváltunk, sokára, nagyon sokára
levelet hozott tőle a reggeli posta.
Kedvesem, írta sűrű, kerek kis betűkkel
naponta gondolok rád s mióta nem láttalak
úgy érzem, szebb vagy, mint valaha s ó, a kezeid
két erős karod, melyek ölelték derekam
és a szemeid, melyek haragosan zöldek
vidáman kékek tudnak lenni majdnem egyszerre.
Ha benézek a tükörbe, nem az én képemet
hanem a te mosolyodat keresem benne
s ha így sem találkozhatom véled, kérdezem
meghaltál volna már, vagy börtönben ülsz bűntelen?
Arcunkat miért is fordítottuk el egymástól
ősz van most s a hulló falevélen üzenem
élek még s ó, lásd egyedül csak érted élek
ki messze tűntél s többé tán nem is vagy az enyém.
Egy csokor betű
Azért szólok, hogy dicséretet mondjak rólad
barátom, aki ringattad bölcsőm és később
kézenfogva vezettél át a szédült tereken.
Elszállt felettünk az idő s én itt maradtam.
Óh, ifjúság, ki rászedtél és megkoszorúztál
még érzem az első szivar kesernyés ízét
az első csókok parazsát, melyek megégettek.
Igazi nevemet te mondtad ki először
lámpád fénye meghittebb volt, mint a hold udvara
poharam emelem és hálával köszöntelek
ki fehér vitorlákkal szállsz a világ felett
s hogy rámpillantasz, ajkamon kinyílik a rózsa
méhek eledele, melyből mézet köpülnek
s szívemben, míg élek, zsonganak az arany rajok.
Most kávéházban ülök, zöld babérfa alatt
és szövöm e vers szálait, mint pók a hálóját
sötét fuvolám még a bánatot panaszolja
de mindezek férges gyümölcsök s lehullanak
akár az árnyékban felejtett kertek termése.
Egészen más színű és más ízű lesz a dal
mely rólad szól és könnyedén emel a magasba.
Friss kenyér illata
A templom küszöbén összetett kezekkel
térdepelnek kis városunk szegényei
a vén tengeri farkas, a hadirokkant
Parker anyó és hét sovány unokája.
Jó, hogy nem esik és a szél sem fúj nagyon
a meleg fény, ami a magasból csurog alá
ragyog körülöttük, mint az arany patak
s messzibbre csillog remegő könnyeiknél.
Jézushoz fohászkodnak, mivel úgy képzelik
a szép, ifjú pásztor egy kegyelmes órán
megjelenik előttük a piactéren
és betereli majd őket is a nyájba
mely fönt legel valahol a kék mezőkön.
Addig is türelemmel várják a jelet
mely átsegíti őket a rossz napokon
és a legkisebb gyerek a déli égről
máris leszakított egy érett csillagot
s játszik vele, míg amazok imádkoznak.
Csillaghullás
Mikor átjöttünk a hídon, este volt
a mezők már aludtak s a hold kinn ült az ég peremén
s Mária karján a gyermek is aludt már
szelíden és illatosan, mint a gyümölcs a fán
mint a gyönyörű őzborjak, mint az éj csillagai
ajka körül az álmodók sugárzó mosolyával.
Mária szolgáló volt s az ura pék a szomszéd faluban
ilyenkor a teknő mellett állt és dagasztotta a kenyeret.
Történtek már csodák, gondolta s kitekintett a lisztes ablakon át
az útra, melyen Mária a jegenyék között elindult a gyermekkel.
Dolgozott s közben különös történet jutott az eszébe
a hajdani ács fiáról, aki szál ingben, mezítláb indult el
s egy jó kis szamár hátán érkezett Jeruzsálembe.
Miért ne történhetne csoda az ő fiával is, gondolta
(mivel apa volt s így nem tartozott a józan mérlegelők közé)
és gyúrta a tésztát és hullatta a verítékét boldogan
mint aki tudja jól, az utak mindig elvezetnek bennünket valahova
s a kiválasztottak előtt végül is megnyílnak a kapuk.
Egy légy szállt az arcára, harag nélkül elhessegette
később a macska surrant be az ajtón s annak sem esett neki husánggal.
Valóban majdnem boldognak érezte magát
s hogy elvégezte dolgát, illőn megtisztálkodott
s valami komisz szivar maradékával a fogai közt
kiült még levegőzni kicsit a hold alá.
Mi ekkor keltünk át a hídon
s hogy a vámőrök megállítottak bennünket, Mária elmondta
a szomszédfalusi péknél az ő ura a segéd s hogy a fia
akit, íme, itt dajkál a karján, szeretne már ágyba kerülni
hiszen oly kicsi még és érzékeny, mint a feslő bimbó.
Így beszélt Mária, de senki nem vette le előtte a kalapját
csúnya szavakat olvastak rá, mintha bűnös lenne valamiben
s ő csak állt s a fiát mutatta, aki védelmezné a gonosztól
aztán indultunk hallgatag s bárha ebben a faluban születtünk
a kutyák megugattak, mint az idegent.
Szegények kórusa
Irgalmazzatok nékünk, ó, irgalom bűneinkért,
Hagyjátok, hogy szálljon a dal, mely sorsunkat panaszolja.
Mi vagyunk azok az igazi szegények, akikről már
a szentírás is szól s az Úr angyala még
nem szabadított ki bennünket a pokol tornácából.
Folyton vérző sebeinkre ki nyújt majd írt?
Közeleg a tél s íme lássátok, egyebünk sincsen
számtalan gyermekünknél, akik sírva haladnak
nyomunkban a végtelen utakon és megbújnak az árnyékban
ha a nyár égő napja ragyog a világ felett.
Irgalmazzatok bűneinkért, melyekért olyannyira
megbűnhődtünk máris s hagyjátok, hogy szálljon a dal
ha fájdalmaink megzendülnek az alkonyatban
hol egy csodálatos órán, úgy hisszük, Isten irgalma
kimeríti mérhetetlen bánatunkat
melyből sós és keserű könnyeink patakzanak.
Szombat este
Kenyeret és bort adok eléd
ahogyan a jó szomszédok vendégelik meg egymást.
Lámpát gyújtok, hogy múljanak el körülünk az árnyak
holnap vasárnap, igyunk előre gondtalan
s beszélgessünk, mint akiknek már semmi dolguk.
Lehet, hogy irigykedtünk és gyűlölködtünk
titokban egymás romlását kívántuk
de jól esik, ha olykor testben és lélekben
megtisztálkodik az ember.
Bizony, bizony, nem egyszer példát vehetnénk az állatokról
egyik holló nem vájja ki a másik szemét
a kutya egy tál körül megfér a macskával.
Így a te fiadnak megtetszhetik az én lányom
egyikünk vállra emelheti a másik koporsóját
miért fordítsuk hát el egymástól az arcunk
mint a megátalkodott ellenségek.
Tele pohárral a kezemben, mondom
élj sokáig testvér, mindnyájunk örömére
s ne fogjon rajtad a nyomorúság
sem a gőg, sem a megaláztatás.
Parasztok üzenete
Kevesen ismernek bennünket és elfordulnak
azok is, akik felé örömmel nyújtanók kezünk
az erjedő föld szagát érzik meg rajtunk
vagy az arcunk színe félelmetes előttük.
Isten irgalmazzon nékik helyettünk is.
Alul maradtunk talajnak s ők szívesen lépnek ránk
hogy följebb kerüljenek, egyre följebb
mint akik elfeledték már, hogy egy szép napon
belőlünk szakadtak ki e világra.
Ki szülte a városok népét, ha nem mi?
Kire támaszkodnak ma is, ha nem miránk?
Szeretik a gyümölcsöt s a fákat mi ültetjük
gyapjúba öltöznek s mi tenyésztjük a nyájat
gyógyfüvet szedünk és halat fogunk nekik.
Lehet, hogy nem vagyunk mindenben kedvükre valók
de nem is akarunk mindenben a kedvükre valók lenni.
Azért születtünk, hogy éljünk s hogy megélhessünk
szorgalmasan dolgozunk jó és rossz földeinken.
A négy évszak négyszer feszít bennünket keresztre
eső mossa s a nap kicserzi bőrünket
gyarló kétségbeesésben azért nem roppanunk össze.
Fajtánkhoz így vagyunk hűek s hasonlók önmagunkhoz
így ismernek meg állataink s így számol velünk az Isten.
Alázatosak és gőgösek vagyunk egyszerre
s majdnem egyszerre tudunk imádkozni és káromkodni
de mindez nem bűnünk nekünk, hanem erényünk.
Sem az ördögökhöz, sem az angyalokhoz nem vagyunk mérhetők
csontból és húsból, vérből és velőből gyúrtak bennünket
s csak azoknak az emberi törvényeknek engedelmeskedünk
jó szívvel, melyek az igaz élet forrásából erednek.
Lehet, hogy nem mindenben vagyunk hozzátok hasonlók
akik elszakadtatok tőlünk és benépesítettétek a városokat
de nem is akarunk mindenben hozzátok hasonlóak lenni.
Számvetés
Mi tagadás benne, ma-holnap öreg leszek
aztán aggastyán, asszony nélkül és gyerekek nélkül.
Ezüstszín hajam és szakállam nem simogatják meg
békítő kezek s nem lesz, aki jóakaratú szavakkal mondaná
rendezd el homlokod ráncait és vigyázz magadra
ha meredek a lépcső, ha esik az eső s ha süt a nap.
Múltja emlékeiből hogyan élhet meg valaki
s ma-holnap nem lesznek már csak emlékeim.
A világ kereke forog tovább árnyékban és fényben
a madarak átszállnak egyik ágról a másikra s a virágok is
nyílnak tovább az ősi törvények rendje szerint
számomra kegyes ajándék a jelen pillanat
s nem tudom, mit kezdjek vele, hol van a színe s hol a visszája.
Fordulok jobbra, fordulok balra s akár a szegény kötéltáncos
ha elvesztette az egyensúlyt – ó, megfoghatatlan fénysugár
minden pillanatban alázuhanhatok a mélybe.
S mi vár rám túl e világon, a végtelennek tűnő
hétköznapok után, melyek rámvésték jegyeiket.
Béremet hol vehetem fel a munkáért, amit végeztem
s kinek köszönjem meg, hogy olyan lassan tört össze a szívem
amely állandóan a Jó és Rossz fogaskerekei között vérzett.
Ma-holnap öreg leszek s aztán aggastyán
de mielőtt elhagynám a házat, ahol menedéket leltem
s az asztalt, amin eledeleimet fogyasztottam el
jöjj velem te idegen, akihez küldöm ezt a verset
jöjj velem tétovázás és kérdezgetés nélkül
keressük meg a kaput, mely ama csodálatos kertre nyílik.
Fogd meg a kezemet, ismeretlen testvér
s igazíts el, hogy melyik útra térjek a sok közül.
Bejártam nagy részét a földnek, láttam sok szép dolgot
hallottam az ég mennydörgését s a szerelmesek dadogását
s ó, lassan mögöttem marad minden
ma-holnap öreg leszek s aztán aggastyán
asszony nélkül és gyerekek nélkül.
A költő önmagával felesel
1945
Magányos férfiak
Válaszd ki közülünk, aki legjobban tetszik
nézd a szemeinket, fogainkat, karjainkat
ifjú erőnk az égi viharral vetekszik
és alázatosak vagyunk, ahogyan kívánod.
Ó, hazátlanok mi, nyughatatlan férfiak
ugyanúgy bolyongunk e földön, mint az őseink
te alszol, szépeket álmodol s mire virrad
vadat lövünk és halat fogunk az asztalodra.
Folyton egy komor, nyirkos erdőn haladunk át
keresve téged a fák hegyén s a vad bozótban
s a fénylő csillagok, ha pilláik lehunyják
önfeledten terülünk el a lábaid előtt.
Ó, asszony, vigasztalan lobogó szövétnek
legalább csak egyet intsél magadhoz közülünk
s a többiek, akik már semmit sem remélnek
meghalnak érted, halk fohásszal az ajkukon.
Fütyörészve ballagok
Meddig csatangoljak és merre még
úgy hiszem bejártam már a világot
ültem kocsin, hajón és vonaton
ettem abból, amit mások otthagytak
s aludtam állva, mint a katonák.
Ne nézz rám sandán, nem panaszkodom
lám, fegyvertelen fegyverkovács vagyok
hajós, akinek elment a hajója
részeges legény üres pohár mellett
s költő, ki nem csengeti rímeit.
Ha kérdeznél, tán nem is felelnék
de így, hogy elhagytam már a lányokat
s a zajongó népet a piacon
fütyörészve ballagok az ösvényen
minek se vége, se hossza többé.
Úgy lépek, mint aki zenére lép
látom, ott messze túl még integetnek
hogy merre, nem tudom, azt sem miért
ezer szép emlék kíséri vágyaim
s egy csillag lehull, ha megérkezem.
Néhány szó a tükör előtt
Ha elkészítetted koporsód, menj pihenni gondtalan
aludj el örökre, mint akinek semmi tennivalója
nem akad már ebben a zord és eszeveszett világban.
Szép voltál, jó voltál s az út, amit idáig fölmértél
kifordul alólad és széjjelfoszlik, mint a gyönge felhő.
Ahogy távolodsz majd tőlem, nyakadba csengőt képzelek
mely föllármázza a vidéket és maga után szédíti
az emberek tekintetét, hogy lássanak utoljára
ki szép és jól voltál közöttük s most elmész, hogy helyet adj
utódodnak, ha lenne még utódja az ilyen apának.
Te szépségeddel és jóságoddal dicsérted őseid
úgy éltél, miként a gyümölcsfa, színesen és illatosan
homlokodon már az őszi holdnak fénytörése villog
ó, magányos vándora nagyon rég elhagyott utaknak
fordulj be a sarkon és térj meg önmagadhoz mindörökre.
Külvárosi éjszakában
Vissza vágyódom falumba, Apámhoz és Anyámhoz
térdet hajtanék előttük, bocsássák meg bűneim.
Hogy ötvenéves elmúltam, fölkelt az árva gyermek
ki szívem párnáján aludt és felőlem álmodott.
Ó, mily semmiségnek tűnik Apám zengő haragja
Anyám kezében a vessző barkás fűzzé változott.
Mint fűszál a zsíros röghöz, úgy kötődöm hozzátok
holtomig szenvedek értetek, áldással a nyelvemen.
S a tájat sem feledtem el, hogy egyszál ingben éltem
a folyót kék fodraival s láncán a vén komondort.
Visszagondolok a házra, hol körtefánk virágzik
s csibéivel a Fiastyúk, ajtónk előtt szemelget.
Így csatangolok én a zord városokban, így bizony
vággyal a szívemben s gyászszalaggal a kalapomnál.
Késő ősz csillagokkal
Üres asztalok körül, akik ültök, szegények
a munka és munkanélküliség áldozatai
apák és fiúk a családi békétlenségben
hulljon rátok ez este a petróleumlámpák fénye
sápadt homlokotok és formátlan, nehéz kezeitek
szépüljenek meg a kegyes világosságban.
Mialatt éhes fogaitok között
az idő emészthetetlen gabonáit őrlitek
egy elátkozott paradicsom kapujánál
gyülekeztetek össze és tudjátok-e
hogy a délibábok, melyeket álmaitokban kergettetek
mint az elbukott lovak és legyőzött lovasok
hullái szétfoszlottak a reménytelenség mocsaraiban?
Egyedül vagytok megint s minden kezdődik előről.
Ó, a sovány és hirtelen elfáradt nők, akiket
karonfogva vezettetek s aztán csalódottan
elhagytátok őket, hol vannak most?
És hol vannak a gyerekek, akik sírva jöttek elő
az éjszakából és újra eltűntek, mielőtt
láthatták volna magukat szülőik tekintetében?
Ha vannak még csodák, virágozzanak ki bennetek
ahogyan a füvek és a fák magvai megfogamzanak
és pompásan kivirágzanak a fekete talajban.
Derüljetek fel, arccal a nap felé fordulván
s ökleitekkel zörgessetek csak az ajtókon
melyek előtt eddig hiába sírtatok.
Tavaszi reménykedés
Hunynak a csillagok s a nap kilép a nagy folyóból
a zöld folyóból, amit borzol a szél s habok csipkéznek
valahol az erdők mélyén született s hömpölyögve
most siet, nyújtózik és örvénylik a tengerek felé.
Ó, ahogy törtetsz előre a márciusi tájban
a rügyező cserjék között s a sötét városok alatt
rád ismerek, amint dalolsz és magaddal ragadod
gyermekkorom arcát, amit benned láttam meg először.
Amint hömpölyögsz előre a világ sűrűjében
ritmusaid és melódiáid elhagyott szívemben
zenélnek még soká, mindaddig, míg az órák lapján
észrevétlen le nem pereg az örökkévaló idő.
Hiába rohansz, annál fájdalmasabban érezlek
szemeimből kiröppen a nyíl, amit utánad küldök
s miként a galambok, utánad szállnak sóhajaim
ó, tavaszi áradás, zöld vizekben tükröző egek.
Szerény nefelejts, hatalmas tölgy, rózsák és violák
zeng most a nagy zenekar, szívemtől a szívedig, kedves
ha hallod a hangját a messze hajnali partokon
mondd csak örömmel: élünk még s íme, tavasz van megint.
Elmozdított függöny
Valahol egy ablak nyílt ki nesztelen
s a hold sütötte mezők lankáin
a domboldalak lankáin egy ember
földre szegezett fülekkel lesi
a tenger közeledő moraját. Fülel
és nem érti meg sorsa üzenetét.
Az izzó nyárban s a parasztok karmai közt
állatok és növények árnyékért könyörögnek
s távolabb egy szép asszony fekszik holtan
és egyedül, mint a rózsa, melyet letört a szél.
Így múlik el a nap és a nyár felettünk.
Ó, legszomorúbb pillanata életünknek
ne vigy bennünket oktalan kísértésbe.
Akit csapdába ejt éj sötét bánata
hiába lesi már sorsa üzenetét
süket és vak marad mindhalálig.
Békesség az embereknek
Egy rühes, vén kutyával
jöttem át a téli földeken.
Ő ugatni is rest volt, szegény
én még káromkodtam serényen
s úgy éreztem, rossz sorsom betelt
ezen a komor esti órán.
Árva koponyánk felett
holló keringett s a felhőket
mint nyűtt rongyokat tépte a szél.
Ha cimborámra néztem olykor
könnybe lábadtak szemeim
és magamba szálltam, vén gonosz.
Utóbb már azt sem tudtam
kettőnk közül melyik vagyok én
és melyik ő, a gazdátlan eb.
Ó jaj, egyszerre hullottunk ki
Isten tenyeréből s mi ketten
nem is ketten vagyunk e földön.
Szakadjatok rám felhők
s a szegény, jó költőt, ki vagyok
sodorjátok csak egyre lejjebb
decemberi viharok. Éltem
és égtem vigaszul e tájon
s meghalok a tél fogai közt.
Tavaszi meditáció
Útban vagyok magamtól önmagam felé
s ó, vágyaim ígéretföldje
már csak át kellene lépnem a küszöböt
mely keresztben fekszik előttem az éjszaka mélyén.
Szeretnék békességben élni úgy, hogy asztalomon lenne
a frissen sült kenyér és a hűs kútból merített víz.
Folyók partjain szeretnék élni napsütésben és a füzek árnyékában
megpihenni, ha egyedül maradtam a térben és időben
mely rémületbe űz mozdulatlanságával.
Ó, gyermekkorom ködből és hamuból visszafénylő napjai.
Kalandjaim, amiket átéltem s amiket álmaimban megálmodtam
tekintetem fáradtan száll a horizont felett
s egy csengő szól valahol, mely sülyedő emlékeimet idézi.
Emlékszem vidékünk madaraira, amint szállnak a levegőben és
bujkálnak a fák lombjai közt, mintha a végtelenség szálait szőnék
csőrükből kivirágzanak a hangok s ha akarnák, karmaik között talán
a csillagokat is elhurcolhatnák egyik helyről a másikra.
Emlékszem a juhokra, amint a hegyoldalban ballagnak
s lehajtott fejjel ropogtatják a kövér füveket
és emlékszem a kertek virágaira és a halakra
amint úszkálnak és ragyognak a vizek világában.
Vágyakkal és emlékekkel sodródó életem!
Bár sohse láttam volna az állatokat, melyek ugyanolyan
szépek és nemesek, mint a növények.
Bár sohse láttam volna a füveket és fákat, melyek ugyanolyan
szépek és nemesek, mint a kövek és vizek.
Bár sohse láttam volna a köveket és vizeket, melyek ugyanolyan
szépek és nemesek, mint az ég és a föld.
Ember és ősz
A nyár tüzeivel búcsúzz el te is, barátom.
Vesd vállra tarisznyád s indulj könnyek nélkül
és anélkül, hogy nehéz gondjaid közt emlékeznél
a szerszámra, mellyel foglalatoskodtál
s a sarki kőre, melyen üldögélni szoktál estidőben.
Mit is siratnál e városon és a tájon
ahol oly szegényen és elhagyatottan éltél
mint a templom egere az együgyű nép meséiben
mint a bogáncs és a kóró, melyek számolatlan
áznak és fáznak a kietlen határban.
Szánalomra méltóbb voltál te valamennyiünknél
s terített asztalunknál senki sem felezte meg véled
ízes és meleg eledelét s ha aludni tértél
nem vetettünk rád takarót, jó lélekkel mondván:
ki helyettünk is dolgoztál, pihenj meg most mellettünk
mint házunk építője s gyermekeink nagybátyja.
Eljárt fölötted az idő s a nyárnak örökre vége.
Ha eddig nem volt hajlékod, ezentúl nem is számíthatsz rá
ha eddig özvegyen maradtál, miért keresnél most asszonyt
s hol találnál egyet is, aki ágyába fogadna
aki őrzött tűzhelyén neked is főzne édes burgonyát
ó, én szívem, én szemétre vetett életem.
Költemény igazságból hazugságból
Ha énekemmel megigézhetnélek
hozzád énekelnék ma, Kokas Júlia
ki világra szóló lány vagy világtalan
falunkban s ha reggel kilépsz a házból
szoknyád szelétől remeg a táj
s egekbe száll az éji harmat.
A gazda lánya vagy te, szép Júlia
és nem is vad kokas, de szende jérce vagy
mezítlen, hosszú lábakon és fejeden
kecses és puha bóbitával, melytől
megszégyenül a szomszéd lánya
s harcba kelnek mind a kokasok.
Én szolga vagyok egyazon portán
ahol te sétálgatsz és dalolsz boldogan.
Mi is lenne belőlem, ha te nem élnél?
S ha már ütött az órám, gyámoltalan
a te emlékeddel halok meg
csodálatos, Kokas Júlia.
Miniatűr
Eldobott kő, életem
gurul, gurul
vakondok kijön a várából
és vele gurul.
De mit ér, ha van pipám
s nincs dohányom
a lány után is, kit szeretek
hiába vágyom.
Ó, vak szerelem, meddig
loholjak még
szegény fejem fölött üresen
sötétlik az ég.
Eldobott életem így
gurul, gurul
s csak a jószívű vakondok az
ki vele gurul.
Elfagyott gabona
A költő énekeljen, hallom
és bennem sír a lélek, hogy néma vagyok.
Nem is vagyok néma és tehetetlen
hiszen üvöltök, mint a veszett farkas
s a föld alól is előkaparom gondjaim.
A költő ne énekeljen, mondom.
Költő vagyok én is és íme, itt állok
megdöbbent szemmel és utálkozó gyomrommal
életre ítélten és elhagyottan.
Mi okom lenne rá, hogy énekeljek?
Tárgytalan szomorúság
Fölfelé megyek, egyre följebb
és mélyre ások, egyre mélyebbre.
Ha tegnap még ifjú pásztor voltam
ma öreg, fekete bárány vagyok
se zöld legelőm, se meleg aklom.
Fölfelé megyek, egyre följebb
és mélyre ások, egyre mélyebbre.
Mért fáradok s mikor érek célba?
Ha porszem lennék, elvinne a szél
játszana velem s tán megnyugodnék.
Szóvirágok egy újszülöttnek
Zenél a szél
s a kőfal peremén
egy kis margaréta
napfényben táncol.
Óh hát, te is
áprilisi gyermek
ha megjöttél
tapsolj és rugdalódz
hogy bölcsődnél hever
az égi bárány.
Húsvét fia
növekedj és ne féld
hogy a kertben
derék jó emberek
kockát vetnek ki rád
véres kezekkel.
Mi ez neked
ha látod és hallod
zenél a szél
s a kőfal peremén
egy kis margaréta
napfényben táncol.
Honvágy
Életem, szabad hajó a tengeren
hej, be sokan szánnak és irigyelnek téged
kinek árnyat vetsz, kinek meg fényt hozol
és szállsz tova az ég zaklatott felhőivel.
Nyelvem csupa dal s a szemem csupa fény
ó, Művészet, akivel eljegyeztem magam
beszéltess bájaidról s titkaidról
mint vándort, aki az elárvult nép között jár.
Szerelem, ifjúi részeg szerelem
te szabadítottad el a köteleimet
s most röpülsz velem mintegy félálomban
csókjaid bíbor lángjaival az ajkamon.
S gondolok rád e viharos, nagy úton
drága föld, hol életem és nevemet adták
bár lehet, testvéreim ez órán is
elfordulnak tőlem sötét, konok haraggal.
Érintettem a köntösét
Rejtőzködő sorok a békéről
És mégis eljön a nap, mikor köszönthetnek
valamennyien, akik hallgatni kényszerültek felőled.
Gondoltak rád, de nem szóltak, nem szólhattak
szívük és eszük legmélyebb belátása szerint.
Nem magasztalhattak és nem akartak meggyalázni
remélvén, egyszer majd virágkoszorúval jöhetnek eléd
az országúton, ahol most tűz és víz pusztít
s két oldalt az árkokban vér hömpölyög.
Nehéz idők. Sötét a világ s az énekesek elcsendesedtek.
Miért siránkoznak az öregek és hol van a vőlegény
aki hetykén lépeget karján a menyasszonnyal
és hová lettek a gyerekek, akik üde nevetésükkel
felékesítették a városokat, falvakat és tanyákat?
Nem szólhatok én sem, csak éppen, hogy motyogok
csak éppen, hogy szárnyaim suhogását hallatom
várva a pillanatot, mikor jelt adsz magadról a távolból
s zászlód fehér selymei lobognak már a szélben.
Itt hagytál bennünket, de nem maradhatsz el örökre
éhségünkben, szomjúságunkban is csordultig már a szív
a halász nem merítheti meg hálóját s a pásztor
riadtan áll, nem tudja mitévő legyen juhaival.
Lásd csak, lásd a piacokról is szétszéledt a nép
nyoma sincs a terebélyes kofáknak, az árusok sátrainak
ahol aranyért vasat, szép szóért nevetést cseréltek
s ha jött az este, aludni tért mindahány nyugodtan.
Igaz, mikor itt voltál, nem törődött veled senki
de amióta elmentél, nagyon is árvák maradtunk
lásd csak, itt a koszorú, amit homlokodra szeretnénk tenni
és éget a vágy, hogy tiszta vizet öntsünk a pohárba.
Mert végül is csak te menthetsz meg minket és országainkat
te adhatod csak vissza a férfiak nyílt tekintetét
az asszonyok báját és a gyerekek nevetését.
Ó, ez órán, a kiszámíthatatlan pillanatok mélyén
nehéz időnk felett fehéren szárnyaló angyal
köszöntelek az elsők között.
Nap-éj forduló
Elég volt mindenből. A szívfájdalomból
s az ócskaságok kiárusításából is elég volt.
A vizek robajjal futnak le a meredek ösvényen
s én tán halott vagyok, hogy nem indulok velük?
Erdők elsötétítik sátrainkat és én nem bújok meg alattuk.
Csak állok. Mintegy a hajnal küszöbén várakozom
és érzem, hogy a végtelen mezőkön át
harmatos tükörben közeleg a fény, még fátylakba burkoltan
s titokzatosan mosolyog, mielőtt megnevezi magát előttem.
Szemeimmel nem láthatom, kezeimmel még nem érinthetem
a jövevényt, de bizonyosan ő az, aki ajkamhoz emeli korsóját
s aki a csönd mélységei felett, mint az ébredő rigó
hallatja majd kacaját s az út magaslatán ekkor
feltűnik a jel és elindulok az új föld felé
mely táplálja és óvja gyermekét.
Béresember dala
A földes úr bérese vagyok. A földes urat
isten, mint a napot, holdat és csillagokat
fenséges jókedvében teremtette
s én csak az ő lapos árnyéka vagyok.
Miközben fehér ökreim után ballagok a tarlón
öreg szülémre és számtalan gyerekemre gondolok
akik bármikor indulnak és bármerre térnek
mindig az istálló küszöbére érnek vissza
mint én, aki úgy szakadt ki az anyja szíve alól
akár a dudva és bogáncs a tavaszi földekből.
De nem panaszkodom. Ki is értené meg a szavaimat?
Állatok és virágok között élek a határban
néha eltársalgok velük, mint a testvérekkel
akik könnyítenek az igámon és beillatosítják
körülöttem az unalmat és szegénységet.
Egy koldus az utcánkból
Öreg, mint maga a világ.
Reggelenként, miután áttekintette a terepet
mint valami rozzant hajó, kibontja vitorláit
s elindul, hogy meghódítsa a polgárok szívét.
Valamikor híres legény és jó mesterember lehetett.
Ha olykor megered a nyelve, elmeséli, szinte elmuzsikálja
ki volt ő egykor, merre járt, hány lánynak udvarolt
miközben vastag aranyláncot viselt a mellényén keresztben.
Ezenkívül tíz gyereket nemzett a világnak, de azok
már rég elszéledtek a szélrózsa minden irányában
tavaly halt meg a felesége, egy kedves, féleszű asszony
s azóta egyedül van, mint a felmutatott ujja.
Íme, az elvarázsolt királyfi, ki emberemlékezet óta
él közöttünk jóban és rosszban és egyre árvábban.
Mindenki ismeri és mindenki félrehúzódik előle
látni rajta, hogy lerágta és megkínozta a szegénység
mintha ragályos betegségben szenvedne.
Lefordított fáklyával
Munkából hazafelé jövet benéztem hozzád, Izraél
s láttam, míg homlokom veríték gyöngyözi, te heverészel
ebadta vén zsidaja, puha ágyban alszol nyugalommal
lehúztad boltod redőnyét s az ablakokat betakartad.
De ahogy világot gyútottam rád paraszti erőszakkal
ekkor szagoltam csak, micsoda tűz lobogott fel házadban.
Hol van a jámbor feleséged, kérdeztem s hol a gyerekek
kik úgy röpködtek körötted, mint lepkék a lámpa körül?
S amíg tarka kecskémre és két gödölyémre is gondoltam
kegyetlen ólomeső csöppjei hullottak a sötétben
s te mozdulatlan maradtál, mint akit agyonsújtottak
valahol a folyóparton az éjszaka leplei alatt.
Szólítottalak, mint a testvért s kitártam feléd karjaim
de hiába érintettem süket szíved és hűlt homlokod.
Halott voltál már, Izraél. Ó jaj, véres és konok halott
árván és hazátlanul ezen a megátkozott csillagon.
Menekülők bűnbocsánatára
Hagyd a távozót, hogy kedvére távolodjon.
Ints felé búcsút, akárha meghalt volna
de hagyd, hogy távolodjon, mert ez az ő sorsa
s úgy hiszi, szegény, ha átjut a képzelt
hegyeken és tengereken egy régismert ház
áll majd előtte vetett ággyal és terített asztallal.
Azért kelt útra, hogy végül is megpihenjen
olyan édes és mély pihenéssel, amilyenre
egész életében vágyott. Ez ő és ilyen a sorsa.
Eső veri és szél cibálja az életét
de nem mond le róla, kórót rág, mint az öszvér
s teherbíró inait maga az ördög birtokolja.
Miért hívnád vissza, ha egyszer már elindult?
Nem gyilkos ő, kit halálra keres a törvény.
Ints felé búcsút, akárha halott volna
de hagyd, hogy kedvére távolodjon s ha teheted
fordulj az Egek Urához irgalomért számára
vagy méginkább a keresztre feszített Jézushoz
ki hozzánk hasonlóan járt ezen a földön
és ismeri züllött életünket.
Láncokban
Tenger vagyok, amelyen magam hajózok
erdő vagyok s csak magamnak virágzom
vándor halad el mellettem s emlékezem
mint aki maga is eleget vándorolt.
Tavaszi szél, kivel épp most találkoztam
mint jó Anyám, fésüld meg gyűrött hajam
súrold le rólam bűneimnek szennyét
mielőtt ráncokba törné szép homlokom.
Eltévedtem s többé nem találok haza
mindig egyedül vagyok és így nyugtalan.
Ha kinyitnák az ajtót, amely eltakar
láthatnátok, mint csecsemővel ring velem
a bölcső, fejem fölött egy zöld madár röpül
s éppen úgy élek, mint ti valamennyien.
Ballada a tizenkettedik lányról
Az út szélén ültem fáradtan, mint aki
hajnaltól késő alkonyatig dolgozott
répát szedtem a dűlőben és fejeztem a mákot
s ha kívántam, hogy fáradhatatlannak tűnjek előttetek
most nehezen lihegek és elrejtem összesebzett kezeimet.
Tizenegy fiatal lány közeleg az úton
tizenegy megátalkodott ördög kerek, piros szoknyákban
fehér harisnyákban és égszínkék réklikben
s amíg így közelegve szerelemről énekelnek
szívük fölött sárga és lila virágok hervadoznak.
Úgy jönnek, mint annakidején a legények érkeztek
egyik faluból a másikba, egyik szeretőjüktől a másikhoz
összefont karokkal, váll a vállnakvetve
az alkonyati ég alatt, mint a részegek
s valóban részegek ők a szerelemtől valamennyien.
Ó, a rossznak és jónak ellenállhatatlan keverékei
ahogy elringatóztak előttem lábhegyre lépve
mint nedves talajon az óriás madarak
csak menjetek, gondolom, szívetekből öntsétek a dalt
mely hajdani szép Kedvesemet idézi.
Balgák megkísértése
Egy szeretetreméltó kortársammal találkoztam ma.
Költő. Valahonnan az északi hegyvidékről származott
s most kigombolt kabáttal és boldogan sétál az
őszben. Mit neki a köd, az erjedő falevelek és a szél,
mely a folyó felől suhan a körutakra? Költő, gondolom
s majdnem szánom őt magamban. Sajnálom kicsit, mint a
rokonaimat, akik hozzám hasonlítanak.
Még itt jár előttem, még hallom a léptei kopogását
s talán a következő pillanatban kibontja szárnyait
s felszáll a magasba. Hogyan múlnak majd napjai
a kék levegőégben? Ki veti meg ágyát? Ki aprít zsemlyét
a kávéjába?
A költők mind szegény emberek s kicsit bogarasak is.
Szeretik a magányt, de ha senki nem látja őket, a halakkal
és madarakkal társalognak. Szegénykék. Követem őket, ha
olykor szerencsém van hozzájuk. Tudom, ez a mániám a fegyver,
mellyel megölöm magamat s csak követem őket és átveszem
súlyos keresztjüket.
Szívem tükrében
Riadtan gondolok rá, mi lesz velem, ha meghalok
s arra már gondolni sem merek, hogy mi lesz velem
ha életben maradok holnap és holnapután is?
Jön-e valaki, hogy áttörje fekete napjaim
virraszt-e valaki, hogy elűzze álmaimat
melyek úgy gázolnak át rajtam, mint a kerge juhok?
A domboldalon fekszem hanyatt a teli hold alatt
s nincs nyugodalma szívemnek, bárha jól tudom én
minden elmúlik velünk és minden kezdődik újból.
E nagy világon, ha rátok találnék valahol
üzenni szeretnék szüleim és kedveseim
éltek-e még, vagy a föld alatt tanyáztok hallgatag?
Lehet, a vizek elfolytak már e tájról s a dombok
elszálltak az ősz felhőivel, de itt vagyok én
s nem múlhat el, ki szívemben ütötte fel tanyáját.
Nyoma veszett talán a nyári kertnek és a kertésznek,
ki magot vetett s tarka csokrot kötött a Szűznek?
Szívemben virulnak ők és nem hervadnak el soha.
Így emlékszem házunkra is, derülten emlékezem
hányszor bámultam ki csöppnyi ablakán és olykor
egy vén anyóka, vagy egy kislány állt a kapujában.
Falusi emlék
Ahogy a hajnal pirkad a láthatáron
csengőt kötök a bárány nyakába
jászlától ballagjon el muzsikaszóval
lehet, hogy meghallod és felébredsz.
Kinek szólna a muzsika, ha nem Néked
aki ilyenkor még alszol mélyen
két kerek vállad mezítelen s a hajad
aranyfonatban ragyog a párnán.
A fák bús lombjai, mint a zsiványok
belesnek már a kék függönyön át
egy őrült légy keringve szálldos feletted
a fényben és édes illatokban.
Álmodsz-e ilyenkor valami különöst
egy kislányról tán, akit szerettem
aki rózsákkal lepett meg egy hajnalon
és csókot kapott értük cserébe.
Aludj csak békén, aludj, ha álmos vagy még
a bíbor varázslatnak már vége
kis bárányom a távoli dombokon jár
s zenéje nem Néked szólt s nem nekem.
Szalmakoszorú
Viszontlátásra, mondom még a búcsúzónak
mielőtt átlépi csöndes kis házam küszöbét
kezét a jobb kezembe fogva mondom néki
ha már elfáradtál testvér, kerülj vissza hozzám.
Bocsásd meg, ha olykoris bántottalak volna
érdes hangommal, szemem sanda pillantásával.
Gondolj a néma, mozdulatlan csillagokra
akik őrködtek kietlen éjszakáink felett.
S feledheted-e a bánatos szép dalokat
melyeket a tenger ezüst partján énekeltünk.
Egy leányról beszéltél s én vigasztaltalak
emlékezz rám, ki olyan egyedül maradtam itt.
Ágyamban falhoz fordulok, mint az özvegyek
a kertből még hallom a zöld vaskút csobogását
de nincs tovább s az összevont függönyök mögül
nem válaszolna senki, ha kérdeznék valamit.
Nemsokára tavasz lesz, szánthatnám a földem
nemsokára kinő a nád s halászhatnék megint
nemsokára sajnálnak majd, akik gyűlöltek
nemsokára átadom a zászlót és meghalok.
Csokorba kötött szalag
A kert alatt madár köszönti a hajnalt.
A szerelem hajnala ez
májusi virágokból font koszorúval a halántéka körül.
Ó, langyos ég és édes nedvek
amint átlépem a ház küszöbét, mindjárt a világban vagyok
nyitott szemmel s hallom, ahogy a szél muzsikál
a sárguló gabona közt
macska nyávog álmosan
másutt kakas kukorékol
s a toronyban egyszerre három harang
csilingel, mint a fekete barika nyakában a csengők.
Lépjetek ki ti is az álom vizeiből
s ne kérdezzetek, hanem friss éhséggel
szedje le mindenki a maga gyümölcsét.
Íme az úton, szőke, kibontott hajával
közeledik Ceres, a termetes istennő
anyja és szeretője a világnak.
Kérjetek tőle s ő szétosztja magát.
Ismét egy nap, amely lucskosan elvérzik
ha bájait nem veszitek elég komolyan.
Arra született ő, hogy megrabolják
boldog, ha a fiatalság körültáncolja
miközben villognak erős, fehér fogaik
és részeggé válnak mohóságukban.
Én is táncolok, átfogva derekadat, Mária
átugrottuk az árkot s ha eddig bánkodtunk egymásért
érezzük, te az enyém vagy s én a tiéd
a hold becsukta előttünk udvarát
s a valóság talaján lépkedünk.
Harsanj fel hát, piros nevetés
ragadjatok el, szédület örvényei
olyanok vagyunk mi ketten így
milyenek a király és királynő lehettek hajdan…
S ó, hallgasd, csak, hallgasd!
Az öreg vadkörtefa ágán
egy madár köszönti a hajnalt.
Völgyben
Az anya elment valahová s a gyermek most alszik
takaró nélkül, szétvetett lábakkal, boldogan
ringatja a zöldbársony mező s néha megdobban
a föld, mintha üzenne valaki az alkonyatban.
Egy kerék tüzesen gurul, gurul a horizonton
innen és túlról az álom virágai lengnek
s maga is, mint virágszál, alszik köztük a gyermek
felelgetve a fáknak, háborgó tengereknek.
Legyintsd meg augusztusi szellő, cirógasd körül
nem fél ő a világtól s nincsenek rossz álmai
halk nyöszörgését, ha olykor lehet is hallani
higyjük, hogy megkönyörülnek az ég hatalmai.
Nyelvecskéje még szürcsölgeti az édes tej ízét
de ím, keringni kezd a szél s a végtelen határ
dallama alámerül, a rét friss harmatra vár
s a fák lombjaiból kiszáll a hold, arany madár.
Azon a napon
A hős fekete ménen érkezett. A ló Delacroix rajzaira
emlékeztette a nézőket. Némelyek őszintén örültek
az ünnepségnek és a bábsütők céhe ingyen mézeskalácsot osztott szét közöttük.
A hős erős és szép volt. Délcegen ült a nyeregben
s a nap szembefordult véle, hogy illően megvilágítsa.
A nagy győzelem és a gazdag hódítás hajnala.
S a templom felől ekkor egy vén anyóka közeledett
karján az unokájával. Senki sem vette őket észre.
Mint ahogy senki nem látta meg a másik lovast
a hős mögött. Pedig ott ügetett hajadonfőtt és mezítelenül
vénen, üres szemekkel és meglazult, szürke fogakkal.
Még egy perc és mindenki táncba kezd. De a gyermek
akit senki nem vett észre az anyóka karján
hangosan sírni kezdett és sírt mindaddig
amíg a madár elő nem jött az erdőből.
Egy holló szállt föl a tölgyfa tetejére s kitárt
szárnyaival eltakarta a világot.
Sok sok gyerek
Haj, gyerekek! Hahó gyerekek!
Puha, kerek vállukra zubog a júliusi napfény
s amint egymást hajszolva belegázolnak a folyóba
csillan rajtuk a víz, mintha millió gyöngyszemmel
hintették volna be bőrük
aminek nincs szaga és édesen sima.
Hahó! a vad kiáltások lobognak
s nézzétek, amott kettő, három szinte a víz színén jár.
Ó, végtelen azúr és bolyongó képzelet.
Ismét beteljesedik a csoda.
A parton az anyák között ül Mária is
ölében a fiával, aki úgy él előttünk
mint az örök csecsemő
kiolthatatlan szövétnek
napsugáron hintázó galamb
s ujjacskájával a szájában
egy ezek közül a gyerekek közül.
A víz szerelmesei s az öreg folyó is szereti őket
hátán cipeli, vagy az ölében ringatja bármelyiket
miközben fehér szárnyakkal lebegnek felettük a sirályok
lábukat apró halak csiklandozzák s ők nekifeszülnek újból.
Nem köti őket törvény, se bánat, se félelem
s látni a létrát, amit odatámasztottak a naphoz
bármely pillanatban elindulhatnának a meredek fokokon
hogy megjelenjenek az Úr előtt, mint az angyalok.
Fiatal özvegyek
Akárki mit mond – nehéz így az élet
egyik lábbal innen, másikkal túl a határon
s mintha az egyigaz Bíró is elfordult volna tőlünk
keserűség a borunk, szégyenkezés a kenyerünk.
Elrabolni, vagy a zárdába küldeni szeretnének bennünket
miért e mohóság és álnok gyámkodás körülöttünk?
Jól tudjátok: nem vagyunk bűnösök
inkább kimondhatatlanul szerencsétlenek vagyunk
akik egyszerre elvesztették mindazt, amit szerettek
a kiválasztott férfit, a hajnal mosolyát és a boldog éjszakákat.
Hová lettek tarka könnyű ruháink, amikben
otthon üldögéltünk, vagy hosszú sétákra indultunk
a város szívében s megértettük, hogy szépségünk
utánunk fordítja az emberek tekintetét.
Mivel érdemeltük ki, hogy mindennek egyszerre vége?
Majdnem táncolva indultunk el ama virággal díszített úton
s íme máris itt állunk a roppant nagy térben egyedül
ó, ha legalább megnyílna a föld, hogy némán elvonulhassunk
ha intene felénk egy jel, egy csillagpillantás az égről
miért várni holnapig, hogy beteljen a mérték
s könnyes tekintetünk előtt elboruljon a világ.
A balga kefekötő
Neked könnyű, mondja gyakorta a barátom
aki segéd a városvégi kefekötőnél
bánatodban és örömödben is verset írsz
s ha úgy tetszik, a fényben, mit egy álom vet eléd
szárnyas lovaidon felszállsz a csillagokba.
Ha tudnád, kedves barátom, hogy milyen zsarnok
milyen istentelen úr rabszolgája vagyok én
ha tudnád, mint méri ki véremet, velőmet
szutykos, nagy kezeidet bizony összekulcsolnád
és sorsom megenyhüléséért könyörögnél.
Esőben
Ablakomon át látom szitálva hull az eső
így hal meg június, akár egy rút vízbefúló
s arra gondolok, hol lehetnek most a csacska lányok
akik táncolni szoktak itt s ajkukról szállt a dal.
Kopogj be ajtómon te, akit vágyódón szeretek
ó, ez az eső lassan elmeríti a tájat
mosolyogj rám és tölts részegítő bort a pohárba
hogy felejtsük e bús és reménytelen világot.
Felejtsd el verseimet is, ha nem rólad szólanak
gyalázat rájuk, rózsátlan ágnak tövise mind
ints csak egyet s máris futok eléd a part fövényén
és álmodom majd, hogy melled halmain pihenek.
Nem volt még soha s lesz-e valaha ilyen szép napunk
vágyaink kútjából íme, felszáll a varázslat
sokáig kerestelek a ködben s hogy rád találtam
két árny karöltve halad a deres mezőkön át.
Különbségek
Vádoltok és én elétek lépek didergés és pironkodás nélkül
láthatatlan kereszttel a vállamon, mint távoli árnyéka
ama rőtt szakállú ácsnak, ama kitűnő mesternek
aki kitárt szárnyakkal lebeg mindnyájunk felett
néz bennünket és nemcsak véres, csúnya bűneinket
hanem halvány, gyöngefényű erényeinket is számon tartja
s nem bíráskodik, hanem felnyitja szemeinket és megédesíti nyelvünket
a szeretettel, ami úgy ragyog az éjszakában, akár egy magasba tartott fáklya
s illatozik, mint a rózsa, amit egy névnap alkalmával
karcsú, kék vázában odaállítottak az asztal közepére.
Félredobhatnám eszközeimet s mondhatnám: nincs tovább.
Ha ugatni kényszeríttek, inkább hallgatok, mondhatnám
de látom, a virágok illatoznak, madarak énekelnek s a felhők
tovább vándorolnak saját utaikon és a vizekben tükröződnek.
Nincs veszve minden, ki így, ki úgy töri még magát a fény felé.
Emlékezés a világ s nem csüggedhet az, aki emlékezik
visszapillantva a múltba, tudja, honnan fakad fel ez és honnan amaz
s tudja, hogy a fák nem nőnek az égig s akik ma elől lépkednek
holnap rossz csontjaikkal vérszegényen és reménytelenül
elhullanak és az árok fenekére kerülnek.
Miért reszketnék hát és miért pironkodnék előttetek?
Tavaszi szél paskolja arcom, lépteim alatt ropog a fű
s csak ballagok tovább a magam útján, emlékezve a világra
ahol éltem és élek barátaim között s kopogtatva kedvesem ajtaján.
Nem vagyok süket és vak, de csak azt hallom meg, amihez kedvem van
akkor hunyom be szemeimet, amikor akarom.
Nem a vagyonért és nem a hatalomért dobog a szívem.
Örülök a kilátásnak, ami elém tárul a dombról
s ahogy hallom a csöndes tájban legelésző nyáj kolompját
őrá gondolok, aki édes anyatejjel nevelte fel kilenc gyerekét.
Ó, virágzó fák s ti könnyű, színes lepkerajok körülöttem
fecskék és gólyák, üdv néktek, hogy visszajöttetek a tengereken túlról
s köszöntöm a gyerekeket, ahogy látom őket gondtalan játszani
a sziget sárga, finom homokjában, az arany nap alatt.
Mi bűnöm lehetne még, ha így együtt vagyok a világgal
amit felejthetetlen emlékeimből építek fel naponta
s így bolyongok a közel és távol keskeny mesgyéjén
ami a földről az égbe s onnan visszavezet megint
figyelmeztetve szüleimre, testvéreimre s az egészen egyszerű tárgyakra
hogy velük maradjak mindörökre.
A szülőföld árnyéka
Rád emlékeztet a vidék, ahol bolyongok
gyermekkorom búval és haraggal tele
és hiába remélném, hogy valaha is
a zord ég alatt még jóra válhatna minden.
Múltam és jövendőm egy serpenyőbe vetve
szegények közt így lettem a legszegényebb
s ó szerelem, tőled is oly messze hulltam
mit láttak e szemek és mit hallottak e fülek.
Ötvenhat évem, ötvenhat tövis szívemben
nap fogy nap után, jönnek a téli fagyok
s bármerre térjek, oda kerülök vissza
hol bölcsőmet ringatta a négy vásott testvér.
Halk kis ballada
Meghalt az asszony, aki szép volt s akit versben dicsértem én
mondom bizony, meghalt már szegény.
Mint az árva, búsan és sután
egyre sírdogált. Csak sírdogált s letért a földi utakról
örökre egy ünnep délután.
Az enyém volt ő s engemet, mint rózsát viselt a kebelén
s maga is egy rózsa volt szegény.
Ki érti meg súlyos bánatát?
Virágot szedett a réteken egy nyárvégi nap alkonyán
aztán sírt és megölte magát.
Azok az esték
Kint ültünk a kapu előtt
két kis húgocskám meg én
csönd volt, szellő se moccant
s az alkony rőtt fényein át
ideszaglott a nyíres.
Éreztük, bánattal teli
hajóz felénk az este
álmaink kék vizén ring
akár mi hárman testvérek
csordultig telt szívünkkel.
Emlékszem rátok, húgaim
a bűvös estékre is
mint árbocok remegtek
az árokparti jegenyék
s kürt harsant fel valahol.
Felétek fordított arccal
vándorolok részegen
az emléktől és a vágytól
de vége az ifjúságnak
és többé nem tudhatom
akik szerettek egykoron
szeretnek-e még ma is
belül vagyok a kapun
s szívem fölött egy pók szövi
ezüst-hideg hálóját.
Átugortam az árkot
S mielőtt elfordult volna tőlem, azt mondta
írjak róla verset, vígan messze szálló dalt
a szemeiről s a szívalakú szájáról
hajának kibontott aranyszín fürtjeiről
melyek fénybevonják szeplőtlen két orcáját.
Aztán, hogy elbocsájtott magától kegyesen
fekete lovam hátán egyedül ügettem
tovább a visszhangzó fekete éjszakában
s valami távoli toronyból kiáltottak
a vándor felé, ki nem ismeri az utat.
Hulló harmatban érkeztem a falunkba
aludtak még s hogy én is álmos voltam nagyon
vidám dalocskát kéne írnom kedvesemről –
gondoltam rá s mint, akinek már semmi dolga
nyűtt magamért elmondtam három miatyánkot.
Egy csukott ajtó előtt
I.
Ha lenne még szívem, most szépen szólnék hozzád
úgy látszik, mennél vénebb leszek, annál okosabb leszek
mikor ifjú voltam, ha voltam ifjú egykor
kertünk sűrűjében csak játszottam a lánnyal, gondtalan.
Persze mindez már régen volt nagyon s azóta
deres szakállt növesztettem és vastag bottal sétálok
benézek a házak ablakain, ha lehet
és néha futni kezdek, hogy utol ne érjen az este.
Buta dolog ez is, az is, hiábavaló
de azért nem röstellek lehajolni mélyen a földhöz
egy kék kis virágot tépek a dudva közül
hogy bocsáss meg érte a bűnösnek, aki szeret téged.
II.
A kert most sír és nyikorog a vaslakat a kapun
jár a szél ki-be, kócos üstökkel és vakon
könyörüljetek meg a szegény világtalan csavargón
hiába fut, nem találja a helyét sehol.
December, január, február három szép boszorka
lenge ruhában körültáncol a havon
ó, Istenem, a száj összezárul és a szív kihűl
úton vagyok s talán nem akadok rád soha.
A városon túl a kis tanyákat is elhagyom mind
keresve téged, hangos fohásszal a télben
engedd be otthonodba a vándort, aki én vagyok
és nyújtsd felém az ételt viruló kezeddel.
Bizonytalanság
Rád gondolok a tónál, hol vadgalamb búg
és nyílik a fehér orgonabokor
üzenet ez, de milyen üzenet lehet?
Az elhagyott tájon egyedül vagyok
s miközben rólad dalolok önfeledten
virágzik a fehér orgonabokor
s ahogyan csapkodja a szél, fehér szoknyád
csipkéi sem fodrozhatnak szebben.
A pásztor is jön már a hegyről lefelé
de nem lát idáig, öreg szegény
s amíg rólad beszélek e csöppnyi versben
búg a vadgalamb s virágzik az orgonabokor.
Üzenet ez, de milyen üzenet lehet?
Az újszülött
Üdvözlet az újszülöttnek. Halleluja néki
ki vérző köldökkel és csukott szemekkel érkezett.
Harmatos még az éjszakától s nem is sejti
hogy a fehér angyal és a fekete ördög már a ház
küszöbén viaskodik az ő húsáért
s a halhatatlan lélekért, mely életét betölti.
Itt van már, de alszik öntudatlan.
Olyan, akár egy frissen szakított rózsa
és messze és messzebb és még messzebb
az erdei tisztáson egy pacsirta száll föl
róla dalol és helyette is megfürdik
a hajnal fényeiben.
Tavasz
Süldő lányok és zavargó kamaszok pajtása
tavasz, aki magad is oly bájosan vad és esetlen vagy
csupa illanó szag, csupa vörös kis tüzek.
Ó, amint táncolsz a rügyező cserjés mögött
és nézed magad a langyos ezüstszín tócsákban
dicsérnek a népek s az állataik is mind
egyformán a tajtékzó hímek és a szemérmes nőstények.
Dalolsz és erről a hangról a vakok is rádismernek
s a pásztorfiú megszédülten a szerelemtől
maga előtt hajtva juhait, egyre feljebb halad a hegyen
egyre feljebb, hogy ott a csúcson elmerengjen a lányról
akivel, gonosz boszorka összefűzted sorsát.
Most pedig mulatsz felette és tovalengsz
mint egy rózsaszínbe öltözött angyal, mint maga a sejtelem
virággal és napfénnyel teli kosárral a karodon.
Nyárvégi este
Ez még nyár, de hunyóban már a tüzek.
Ki láthatatlan kevered a jót a rosszal
öntözd meg újból a kiszikkadt földeket
s vad szeleiddel ne túrd föl házam födelét.
Ha számolok előtted, nyugton mondhatom:
nem éltem különbül, mint hitvány állataim
de borral és kenyérrel segítettem meg
testvéreim, ha átlépték portám küszöbét.
Keresztfád árnyékában veszteglek, Uram
árván és nyitott sebekkel, mint a koldusok.
Kegyelmezz nekem, miért ilyen kegyetlen
csillagzaton születtem. Várd meg búcsúzásom
míg háttal e világnak feléd indulok
ki jónak és rossznak igaz keverője vagy.
Zsidók tragédiája
Reggel, ahogy felébredtek, érezték, talpuk alatt
megmozdult a föld
s hogy szemükből kitörülték a békés álom foszlányait
a ház falai már idegenek voltak hozzájuk
korsójukban kiszáradt a víz s a barátaik nem ismerték meg őket.
Kiáltani szerették volna: ó, az áldozat mindig mi vagyunk!
Fel szerették volna mutatni magukat, hogy
lássák őket saját valóságukban, emlékeikkel és vágyaikkal
szerelmük mosolyával és a csalódásaik bánatával együtt.
Egyszer, valahol a távoli múltban nekik is volt hazájuk
törvényeik megbecsülték a jókat és büntették a gonoszokat
s voltak királyaik, hős katonáik, vidám táncosaik
tudós hercegeik és olyan hercegnőik, akik szelíd bájaikkal
nevetésük illatos rózsáival meghódították a világot.
Mindezt bele szerették volna kiáltani a hajnalba
de nagyon jól tudták: kemény malomkövek közt őrlődnek
s a szél ismét széthordja őket az ismeretlen utakon
íme, a szemük tele van könnyel s a kezeik üresek.
A néma hegyek és az árnyékba burkolózó erdők is elfordulnak tőlük
s ők kétségbeesetten jajgatják a beborult ég alatt:
igen, vannak közöttünk dologkerülő latrok és könyörtelen
harácsolók, de melyik az a kert, amelynek gyümölcseit
nem kezdték ki a férgek? Melyik az a kazal
melynek szálait nem tépázza meg a vihar?
De miért büntetnek minket, ha ártatlanok vagyunk?
Ki markol bennünket össze a konkollyal és dudvával
és miért akar kérdezetlenül a szemétre vetni?
Leány cserépkorsóval
Ó, ifjúság, fanyar ízeidet még őrzöm szívemben
hány nap és esztendő, hány tavasz és nyár múlt el azóta
de a hang visszacseng s az illat itt lebeg körülöttem.
Szerelmes voltam akkor egy szép, feketehajú lányba
ki nagy cserépkorsóval járt kertünk alá, a folyóra.
Hány nap és esztendő, hány tavasz és nyár múlt el azóta
ó ifjúság, fanyar ízeidet még őrzöm szívemben
s ha rádgondolok, szerelem, aki a hűlt hamu alatt
lobogsz még ma is, nem törődve vele, hogy mi volt s mi lesz
kérdem, hogyanis borulhatott el így felettem az ég?
Szerelmes voltam akkor egy szép, feketehajú lányba
ki nagy cserépkorsóval járt kertünk alá, a folyóra.
Ó, ifjúság, fanyar ízeidet még őrzöm szívemben
hány nap és esztendő, hány tavasz és nyár múlt el azóta
de a hang visszacseng s az illat itt lebeg körülöttem.
Melankólia
Hintóba ültek mind s elhagyták e zord tájat
cuppog a sár, bolond szél dudál utánuk
s a szőke kedvest, akit annyira szerettem
az eső sűrű függönyei takarják.
Ki vagy? Kérdésemben a választ is megadom
nem harcolok már és búsulnom sincs kiért
megállt az idő az óra csontkemény lapján
s hull, csak hull a novemberi eső.
Üres a házunk, mert táncolni mentek mind
s míg rádgondolok a csepegő eresz alatt
egy bagoly huhog a fekete éjen át.
Fiatal lovas
Nyereg nélkül ül a lován
s ő maga is mezítelen.
Gyönyörű kamasz
amint a combjai feszülnek
s barna mellkasa
fel-le emelkedik.
Pajtásom ő
s én nem győzöm dicsérni.
Lángoló ifjuság öntudatlan büszkeség
üdv néked!
Menyasszony
Kérdezik a lányt és nem válaszol
hallgat, csak hallgat
kiismerhetetlen mosollyal az ajka körül.
Közben, mintha különös varázslat tartaná fogva
nem tudhatod, mire bámulnak el a szemei
hajából enyhe illat árad
s aki szagolja, megmérgeződik tőle.
Ő a menyasszony,
akit holnap oltár elé vezetnek
én is így vezettelek téged karomrafűzve
ó, régi szerelmem, aki szebb voltál a rózsánál
mi karcsú ujjaid között remegett.
Szóltak a harangok s a násznép kíséretében mentünk
mint a vándorok
akiket kijelöltek e hosszú útra
s én már egyedül ballagok tovább
úttalan hegyekre fel, erdőkön át.
Mivel ajándékozzalak meg, bájos idegen
hogy itt állsz előttem, homlokodon mirtuszkoszorúval
ujjadon arany karikagyűrűvel
aminek egyszer ugyanúgy nyoma veszik
mint magának a szerelemnek.
Szegényke, akit a gyönyörök lázai emésztenek
lassan majd lehullanak álmaid szirmai
s ha már tehetetlenül nézed szíved vergődését
egy szomorú nap alkonyán
intesz a múltnak, mint az azúr hajósai.
Fegyvertelenül
Ez volt a város, hol vidáman éltünk
szelíd anyókák s vad sihederek
romok közt járunk most véres hamuban
s halottaink torz mosolya ríkat.
Akik párosan éltek, most özvegyek
gyerekek, kutyák egyként kallódnak
asszonyok fátyla messze leng a szélben
katonák fosztják ki házainkat.
Ó költő, hármas lakattal a szádon
hogyan mondhatnád el panaszaid
látod s nem nevezheted meg a gyilkost
csillagod nem világít többé – nem.
Holló kísér, mint az elítéltet
hiába csörgeted meg láncaid
könnytelen és hangtalan vegyülsz majd el
a népekkel, akik már halottak.
Egy kisfiú
Szőke kisfiú, betegen fekszel ágyadban
pajtásaid, ha véletlen betoppannának
meg sem ismernének gyűrött párnáid közt.
Milyen szomorú a tekinteted s ó, ez a kötés a homlokodon.
Ki mérte rád a szenvedést és miért vajjon?
Milyen gyönyörűség volt látni téged
formás kis testeddel, karjaiddal, lábaiddal
amint ficánkoltál hasonló társaid seregében.
Ágyad szélén ülök, forró kis kezed
a kezemben tartom s anélkül, hogy választ kapnék rá
kérdezem: hová sietünk ilyen lázas erőlködéssel
valaha is megtaláljuk-e helyünket e csillagon?
Okosságodhoz apellálok és kérlek esedezve
térj más útra, mint amilyent én választottam
a különös országok, amik csábítanak bennünket
nem is léteznek, tán csak álmainkban.
Maradj ébren és ne add oda magad a kísértésnek
vigyázz, el ne ragadjon a paripa
remegő orrlyikakkal toporzékol alattad
és száguldana veled a háborgó mezőkön.
Engedd, hogy friss borogatást tegyek a homlokodra
édes sziruppal lecsendesítsem a szíved
amely úgy zörömböl fájó bordáid között
hogy kétségbeesetten felel rá a világ.
Munkások
Rokonaim vagytok s így halkabban
illessen benneteket a dicséret.
Ó, testvér, és jóbarát!
Kint állok az út szélén
s nézem, hogy jössz hazafelé
félvállra vetett kabáttal
arcod barna síkjain
számlálhatatlanok a ráncok.
A nyomorúságos napi bérért
mit végeztél ma?
Tüzes vasat kalapáltál
deszkát gyalultál simára
lábbelit készítettél –
vagy akármi volt a dolgod
úgy érzed, alaposan kifacsartak
s ha majd lehajtod a fejed
legjobb lenne örökre elaludni.
Ne keseregj miatta, hogy alig vesznek emberszámba
Ha nem is hiszik el
a te kezedben van letéve
a jövő kulcsa
te hordod válladon a zsákot
amiben egymáshoz zsúfolódnak
a kemény gabonaszemek.
Évezredek óta
sok erő és akarat
dac, elszántság gyűlt benned össze.
Nem szívesen hajtod meg a derekad,
hogy alázatosan könyörögj,
de örömmel látsz vendéget
s a legjobb falatokat tálalod elé.
Meginvitálsz, ha teheted
s ha tehetem, én is meginvitállak téged.
Testvérek és szövetségesek vagyunk
egy óriási fa érésben lévő gyümölcsei.
A múlt, ami mögöttünk van
s a jövő, aminek kapuját döngetjük
egybeköti sorsunk.
Nem jelent semmit, hogy különbségek vannak
otthonunk és szerszámaink között
mindnyájan a valóság arcát mintázzuk
s kudarcaink sem ejthetnek kétségbe.
Ha ma ledöntenek, holnap újból talpra állunk
s jöhet ránk megint újabb vihar
kéz a kézben, váll váll mellett
nézünk vele szembe.
Halott katonák
Pihenjetek szelíden mind, akiknek
úgy rendeltetett, hogy ajkukon fagyjon meg a mosoly
ne kiálthassatok, ne csókolhassatok s többé
ne láthassátok Isten gyönyörű napját
mely langy sugaraival cirógat bennünket
végig hever a tenger kék hullámain
és megérleli a kertek gyümölcseit.
A feltúrt mezőkön és a városok romjai között alusztok
ó, katonák, kiválasztott fiatal férfiak
távol a meghitt sarkoktól, ahol
pihenni szoktatok, vagy tarka játékaitokkal
bajlódtatok, lányok és fiúk ártatlan szálakkal
összefűzött koszorúban.
Dolgaitokat ugyancsak hamar befejeztétek ezen a földön
kifordítottátok a kaptárokat, a köteleket elszakítottátok
most tört árboccal és bekötött szemmel
lebegtek az űrben –
milyen valótlannak látszik mozdulatlanságtok
s hogy nem sírtok s a kezeitek nem kapaszkodnak meg
a közeli szalmaszálban.
Béke veletek, derék fiúk!
Találkoztunk itt, ott az életben
s gyönyörködtem bennetek
amint a bimbózó lányok körül legyeskedtetek
labdáztatok, nagy lendülettel eveztetek a folyón
vagy különböző munkahelyeiteken szorgoskodtatok
mindez olyan látványosság, amiről
egykönnyen nem feledkezhetik meg az ember.
Elindultatok a végtelen kopár úton
s én lengetem utánatok a fehér kendőt.
Hősei és mártírjai korunknak
akik mindannyiunk szívéből szakadtatok ki
összecsukott szárnyakkal ama különös égöveken
röpültök át, amelyek oly távoliak
és kiismerhetetlenek előttünk.
Egy kép dicsérete
A semmiből emeltek ki s most egy világot zársz magadba.
Mély emberi bánat, vagy zengő madárfütty volt a szülőd
ki mondhatná meg? Látszik rajtad a téveteg kéz nyoma
s mégis szinte súlytalan lebegsz galambszürke párák mögött
és láthatod magad bennem, akár egy metszett tükörben
ahogy én is magamat látom benned boldog mosollyal
mintha a szelíd nyárközépi folyón eveznék lefelé
vagy egy ablak előtt állnék szerelmes várakozással.
Túl az értelmemen, ősi életem gyökereivel
fogózom beléd és hallom, érzékelem, hogy súgsz valamit
formáid az örök ellentétek egyensúlyozzák
színeiddel a láthatatlan ösvényt világítod meg
s én vándorolok benned egyre önfeledtebb nyugalommal.
Aratók elalvás előtt
Nincs különösebb mondanivalónk.
Nyár van. Kellemesen puha és kék az este
a szellő egyformán meglegyinti az arcunkat.
Nem elég ennyi a jóból?
Hosszú napi munka után éjszakára is
kint maradtunk a tarlón fiatal és idősebb parasztok
a nap már leáldozott
mikor a kaszát kiengedtük markunkból
és hajunk csapzott s az ingünk nyirkos volt a verítéktől
de mosollyal a bajszunk alatt még egyszer
utánafordultunk az éneklő lányoknak
amint hazafelé ballagtak karjukon a korsóval
amiben száraz kavics csörög.
Áldás a földre, gondoljuk,
amivel olyan fáradhatatlanul dolgoztunk
s most learatjuk a sárga tengert és begyűjtjük
apró szemecskéit a kenyérnek, mindennapi eledelünknek
hogy épüljünk tőle, testesedjünk és erősödjünk.
Jól ismer bennünket, aki ránk bízta ezt a munkát
sokkal pontosabban végezzük el, mint a gépek és állatok
s mi érte a bérünk? Erről ne is beszéljünk
izmaink remegnek a mértéktelen fáradságtól
és szegények vagyunk, mint a templom egerei.
Néhány hét még a világ, aztán árván magunkra maradunk
a lucskos őszben és a roppant téli fehérségben.
Néhány ilyen csöndes, tiszta este még
s ezen az órán nem gondolunk semmi rosszra
hanyatt fekszünk a tikkadt gabonakereszteken
tízen-tizenketten, mint akiket megfeszítettek
és számláljuk a mérhetetlen ég csillagait.
Basszus
A gyárakról beszéljek? Csak fájdalommal tehetem.
Oly parány és gyönge vagyok a hatalmas kémények erdejében
a zúgásban, morgásban, szikraesőben
ami a kohók sötét torkán szakad ki.
Szép és kegyetlen gépek, ősszörnyetegek
megújhodva minden időkben szerelem nélkül
a matematika szigorú törvényei szerint.
Ó, ti megkülönböztetettek Isten teremtményeitől
meglátszik rajtatok az emberi agy és akarat
fényes nyoma ama nagyujjnak, mit Tolsztoj említ valahol.
Hogyan részesítselek benneteket megrovásban
Prometheus és Vulkán acélból formált nyája,
hatalmas csordák szerte a világban.
Egyformán közötök van a kenyérhez, ágyhoz, finom műszerekhez
amiket a tudomány birtokol s amikkel a halottakat boncolják
s a munkások, akiket nemzedékről nemzedékre felfaltok
mint az áldozatot, őt verítékezve bajlódnak veletek
egy súlyos és kilátástalan életen át.
Asszonyaikkal és gyerekeikkel a fekete külvárosokban élnek
tűzhelyeiken hagymát pirítanak, lúgot forralnak
és elpihennek a nyirkos falak között
ki tudja hányan egy zugolyban.
Olyanok vagytok hát, mintha a milliomosok kedvére
találtak volna fel benneteket
tüzes szörnyek és olajosan sima lakájok
nem törődtök vele, hogy vad muzsikátoktól szenved a világ
s ó, hányan megcsodálták már az óriás lokomobilokat
amint egy helyben rohanvást ott hevernek a beton talapzaton
otthonuk a templom csarnokához hasonló
tiszta csönddel megközelíthetetlen sarkokkal
s az ablaktáblákon át árad be a napfény.
Múló pillanat az élet, egyik napunk lehull a másik után
hidakat építünk, amiken sosem jutunk át
s ki törődik velünk, e század gyermekeivel
gépeket szolgálunk gyalázatos bérért.
A gyárak hatalmasak, a gyárak elsorvasztanak minket
a háttérben és az árnyékban loholunk
szegénységünket belepi a penész
reggel nem emlékszünk álmainkra
mámorunk venyigéi elégnek
s az én szép és erős férfikarom is
így mulasztotta el a lendületet
a hegy felé, ahol az édes gerezdek érnek.
Itt vagy még mellettem
Alvó tested fölé hajoltan nézlek
olyan vagy, mint a tó s az én arcom tükröződik benned
olyan vagy, mint a föld s a gyökereim megkapaszkodnak.
Ó, szerelem, aminek szedegettem fürtjeit
s közös reményeinktől fogamzott rózsatők
újból kivirágoztok ezen a hajnalon.
Egy más csillag rabló férfiai hogyan irigyelnék
amint cirógatom homlokod
s te mosolyogsz álmodban
mint aki viruló tájakon bolyong
s mindenki szelíd pillantással köszönt.
Így ringat bennünket karjaiban
a hajnal és a szerelem
hullnak ránk a nyárutó szirmai
s a röpködő madarak szárnysuhogása
azokra a dalokra emlékeztet
amiket a te örömödre énekeltem.
Titkaidra még kíváncsian, ifjúság
tarts fogva a szédületben holnap és holnapután is
ami csöppnyi jó volt életemben, mind tőled kaptam
s mi lenne velem, ha könnyelműen elhagynál
ki ismerne rám – ó, merre forduljak akkor?
A költő önmagával felesel
Hej, Kassák Lajos, derék Kassák Lajos
de sokan neheztelnek rád, vicsorítják fogaikat és fenik a késüket.
Miért mondod, kedves és bőkezű hazádban nincs semmi
ami előtt érdemes lenne mélyen kalapot emelni
együgyű képpel hajlongni jobbra, balra
a hála és köszönet nevében.
Hej, egyszer majd megtanítanak kesztyűbe dudálni.
Ahelyett, hogy szétnéznél a börzén, közvetítenél, vagy kereskednél
költeményeket firkálsz, meggyalázva az anyagot és formát
mindenki megvet érte a maga kis értelmével
s hiszi, joggal süti le pilláit, ha rólad van szó.
Hívatlan vendég vagy köztünk és sajnos
nem találsz ki az ajtón, amit annyiszor feltártak előtted.
Menj, mondják, nem állhatjuk szúrós tekinteted
kusza, darabos verseid kellenek az ördögnek
nevetéseddel és konok tagadásaiddal
ne sebezz meg bennünket, akik különben is annyira vérzékenyek vagyunk.
– Minek ez a sok szentencia, no lám csak
vagyok, amilyen vagyok, az Atya egyetlen fia
kényelmes és folyton rohanó, konok és engedékeny egyszerre
dologkerülő a munkások közt, törvénybontó a költők előtt
akiknek nehezen viselem el irigységét és szánom őket
hogy olyan öregen jöttek a világra, s fáradtan üldögélnek
üres kaptáraik körül.
– Öreg vagy már te is, méheid feleszik saját mézüket
s ezért haragos a tekinteted és keserű a szádíze.
– Eljön majd az idő, mikor leültök az asztalomhoz
mézet kanalazni és gyönyörködtök a kiszállt rajokban
melyek az én dalaimat dalolják
a virágzó rétek felett s tükröződve
a csobogó patakok ezüstjében.
Gyászdob
Babits Mihály halálára
Meghaltál s én, aki egy életen át harcoltam veled
leveszem a kalapom s úgy gondolok rád e nehéz órán
mint akik lámpással a kezükben együtt vándoroltunk
az éjben, világítva a nyáj előtt s perlekedve érte
a rossz gazdával, bujkáló holddal s a vak csillagokkal.
A távoli fekete völgyekből idézem fel emléked
olyan mester voltál, kinek az angyalok segítenek
szálltál a napban, mint a méhek s őröltél, mint a malmok.
Most eldobtad a fegyvert, de nem úgy, mint akit legyőztek
untad már e világot s lefeküdtél pihenni szelíden –
adassék néked tisztelet, szorgos és szomorú költő
aki egy személyben kertje és kertésze voltál magadnak.
Őszi sugallatok
Ne méricskéljétek részemet a küzdelemben
oszthatatlan harc az életem
mert nemcsak a cél, hanem az út is fontos
amin egyre messzebb jutok a Sátántól.
Nem akarok semmit birtokolni
s nem akarok senkit bevezetni a paradicsom-kertbe
mint ahogyan a gazda vezeti barmait.
Ismerem az élet fényjeleit
s a halál közeledtét nem egyszer éreztem.
Hiába csavarogtam és szónokoltam
bezárul körülöttem a kör
s a nyíl, amit kilövök
megáll a levegőben.
S hogy mégis ugyanazon az úton haladok tovább
bocsássatok meg barátaim
akiket úgy választottam ki a kosárból
hogy ízetek édesítse ínyem.
Holnap, vagy holnapután megkondul felettünk a harang
panasz nélkül emlékezzen ránk a világ
arcunkon nem mocskoltuk be teremtőnk képmását
legnehezebb óráinkban is
váll váll mellett meneteltünk
a jövő felé.
Képzeletünket ezernyi látomás izgatta
s tudtuk, van valahol egy csillag, hol feljegyezték érdemeinket
valahol messze áll egy ház
s az ablakok tárva nyitva
nem úgy, mint a börtönökben
ahol ártatlanságomban bűnhődtem
s rettegnem kellett a vakfehér falaktól
hogy örökre eltemetnek.
Harcok és izzó vágyakozások
megismertem mindazt, ami megközelíthető volt számomra
s ha kinyitom a szám, úgy érzem, ezer nyelven szólok
szoprán és basszus vagyok
könnyű, kék levegő
nehéz fekete föld
ami a millióféle növényzet anyja.
Ha kezem a kilincsre teszem
engedjetek be házatokba
esteledik már
az augusztusi égen felragyognak majd a csillagok
aztán megint más napok, más éjek következnek
és nemsokára itt a tél.
Múzsám
Milyen gyönyörű lehet az életed, ó, költő
akit a mitológia Istennői, Lillák, Júliák
avagy napjaink modern félszűzei csókolnak homlokon.
Milyen gyönyörű lehet az életed, ó, költő!
Szinte azt mondhatnám, szamárháton kullogok utánad
a való dolgok között bolyongva
miközben nem feledkezem meg a kovács ritmusáról
a madarak tollának színezéséről
falvakról, ahol megfogamzanak a termékenység csírái
városokról, amiket elárasztanak a kalandorok és prostituáltak.
Én vagyok az a bizonyos szegény rokon
akinek csak annyija van, amennyit naponta felás
és irgalmatlan lendülettel újjá teremt magából.
Egyforma szorgalommal gyűjtöm a sebeket és cirógatásokat.
Sem a börtönök lakói, sem a párnázott falak mögött
spekuláló milliomosok nem ismeretlenek előttem
ringattam bölcsőt, gyalultam koporsót
s volt idő, hogy lángoló szerelmem nem tett különbséget
szőkék és barnák
kövérek és soványak között.
Íme hát mindaz
ami a kezdet és vég között kitölti az életet
gyökeret fog és kényelmesen helyet talál verseimben.
De ne keressétek benne a költő múzsáját
húsból és vérből való lányt szeretek
megosztom vele a szívem
török neki a kenyeremből
mert sovány, szegényke
és se földjei, se állatai nincsenek
mik feltáplálnák helyettem.
Éjfél után
Kakas harsogd szét bánatom
hajnal vidd hozzá üzenetem
árnyak szövik rám hálójukat
s ha nem jössz, tán meg is halok.
Mennék én, de merre menjek?
Honnan közeleg feléd az út
álmainkat, kik összefonták
hová tűnhettek a kezek?
Irgalmas Isten, aki vagy
hajónkat segítsd a viharban
érjük el a ragyogó partot
mielőtt sírunk kinyílik.
Addig is, íme az arany
karikagyűrű, neked szántam
könnyeid között is lássad majd
mint díszíti drága ujjad.
Ó, akik már találkoztak
ne veszítsék el egymást soha
fekhelyüket a nyár vesse meg
s béke harmatozzon rájuk.
Vallomás a háta mögött
Máriám, meghalok érted, mondtam néki
és nem szakadt rám az ég, hogy hazudtam
könnyű férfiszívemmel ballagtam haza
a hídon és az alvó piac mellett.
Mennyit csalunk és lopunk egy életen át
minden szentek, könyörögjetek értünk
csúnya kis bűnök ezek, dús változatban
és úgy ragadnak hozzánk, mint a bogáncs.
A szélhámosok egy része s a költők mind
szép asszony miatt kerülnek pokolra
csapdába ejti őket a vak szerelem
amit nem tudnak kiölni szívükből.
Strindberg, Wedekind és mind, mind a többiek
egy kútból merítették a fájdalmat
betűik közt bolyongva, hallom a jajszót
mint visszhangot a zord erdő mögül.
Nem messze otthonom, de a terhek alatt
rogynak térdeim s a szívemet egy prés
sajtolja, mint ősszel az érett gerezdet
nyomja és facsarja a fogaskerék.
Ó, mondok még néked szépet és csábítót
nyelvemen virágok bontják szirmukat
s dalaimban, e nehéz, fanyar borokban
összehajol és szétválik a sorsunk.
S tán az is igazság, hogy meghalok érted
ahogy elvonulsz tekintetem partján
egyetlen vörös gyöngy a hosszú füzérben
lássad, nem tudok elfordulni tőled.
Magyarázható vers
Ott mentünk el a nagy, vörös ház előtt
sírtál, szegénykém és én is majdnem sírtam.
A házon minden tégla, mint a vérző seb
s a kert rózsái félig ájulatban
elfordultak tőlünk – ó, de mindez már
nem gyalázhatott meg bennünket mélyebben.
Az első keresztútnál el kellett válnunk
megsebezve a szívet s a szerelem
dús kötelékét széttépve örökre.
Ne kérdezzük, miért is találkoztunk hát
hiába a csók s a hűség fogadalma
a kör kinyílik, az álmok elszállnak
s visszájára fordultan zengik a dalt
hogy szerettél s én is szerettelek téged.
Mennyire sajnálom, hogy máris eltűnik
előlem kezed és homlokod fénye.
Névtelen
Borral kínáltak s te megízlelted
egy korty volt mindössze
folyékony parázs, ami felgyújtotta szívedet.
Borok és lázak
ereidben így forr és lángol a vér
két gyönyörű melled alatt
hallom a dobogást
mintha csikó rohanna valahová.
Ha szobrász lennék, kőből mintáználak
kiművelve minden részletet
hogy századok múltán is állj a talapzaton
mint aki legszebb voltál
az asszonyok között.
Ki ültet majd ölébe?
ki szüreteli le mosolyod fürtjeit?
Nézlek a távolból
és betelnek veled szemeim
mint aranyló mézzel a kaptár.
Mindegy, hogy nevetsz, vagy sírsz
ajkaid közül meleg források csobognak
karjaid részegen hajlanak felém
vagy valaki más felé
s elérhetetlen vagy mindazoknak
akik vágyódnak érted.
Koccintsunk hát úgy, mint két idegen
akik szeretnék szeretni egymást
s a távolság még sohasem volt nagyobb köztünk
mint most, hogy lázaidat és bájaidat
dalolom e múló versben.
Noémi
Megvannak-e még a hosszú, sötét rakpartok
s az apró zöld házikók térdig a vízben
hol kettesben sétáltuk át a mély estéket
ő fiatal volt, én szánandó, mint az ördög.
Szerelmem, fekete zsidólány Amszterdamból
idegen világok rózsája, ha olykor
sírtál miattam, úgy hullottak könnyeid
mint fáról a levél, mint zsákból a gabona
meggyaláztál és elvarázsoltál egyszerre.
S akkor, hogy a hídon jöttünk át a homályban
azt mondtad, nyár végén visszatérsz hazádba
ahol egy fiú él, egy mandulaszemű
és vörös hajú – emlékszel még Figdelére
sápadt volt, mint a növényzet forró keleten.
Beszéltél és én számoltam a csillagokat
s a lépteimet, hogy kopogtak melletted
a rakpart elmaradt s a kis házak is mind
ahogy később te is elmaradtál tőlem
kinek se diószeme, se vörös haja nincs.
Szép zsidólány, idegen világok rózsája
rádgondolok hegyeken, tengereken át
szerettél engem s ha olykor sírni kezdtél
nagy barna szemedből úgy hullottak a könnyek
mint fáról a levél, mint zsákból a gabona.
Katalin négy éves
Vörös hajában égszínkék gyöngyök ragyognak
s ha váratlan fölnevet előttem
egy elszökött ladikra gondolok s a fákra
amiknek fürtjei között madarak tanyáznak.
A mi nyomorult külvárosunk virága ő
vicénk kilencedik gyereke
ó, te salakos föld, sebesre kínzott házak
honnan e lángoló haj s e méla nagy szemek?
Ma szeretjük egymást, de ki int felé holnap
emlékezzetek rá soká
ha unva már vén szülőit és rossz otthonát
összezárt fogakkal útrakél közülünk.
Lehet, máris üzennek érte szebb világok
s akár egy csöppnyi táncosnő
szökken föl egyre följebb a fény fokain
vörös hajában égszínkék gyöngyök ragyognak.
Szívdobogás
Hogyan menekülhetnék előled
aki már nem is ellenfél vagy, hanem ellenség
sandán pillantasz felém a csöndben –
szemed játékát mennyire kívántam egykor.
Asszonyok közt te voltál a legszebb
lángoló arany trónra emelt föl szerelmem
s ahogy tőreid fented a harcra
mosolyogtam gyermeki ravaszságod felett.
Azóta megbűnhődtem mindenért
nem együgyű játszmák a te nagy háborúid
cselek és tőrvetések mestere
kiállok a sorból, háborogj csak egyedül.
Özvegységemben gondolok majd rád
a távolból, mennél távolabbról annál jobb
s ha kiléptél szívem varázsköréből
igaz emlékverset írok házad falára.
Egy kívánság és két lélek voltunk
láthatatlan sebekből vérzett el szerelmünk
kérlek, indulj hát végre nélkülem
s ha elmész, bánatomban meghalok utánad.
Érik a gyümölcs
Egy világ omlott össze körülöttünk és íme
itt állunk ismét munkára és harcra készen
nyomunkban még az alvilág ebei csaholnak
de amott már leány int s gyümölcs érik a fán.
Itt vagyunk mindnyájan, sebeink frissen vérzenek
szívünkben ég a gyűlölet vaszöld tövise
nincsen aki letörülje arcunk verítékét
szánkból anyák és szeretők panasza kondul.
Bár pusztulnánk el, áhítoztuk ott lent a mélyben
míg bolhák és tetvek közt morzsoltuk napjaink
feledtük a szűz holdat, mi oly távol ragyogott
s a rétet is feledtük vad pipacsaival.
Új zászlónkat kibontjuk a zengő napvilágon
újból vállaljuk az emberi sorsot itt fent
hol a kietlen éjszaka szélein már sarjad
a fény s a száguldó mozdonyok füttye rikolt.
Vállaljuk, hogy befedjük az ellenség lábnyomát
s a bosszút is álljuk kedves halottainkért
gyermeket nemzünk és megműveljük a véres földet
hogy gazdagon térüljön, forduljon a szekér.
Harsanjon hát fel e dal a tiszta nagy ég alatt
s jöjjenek a társak, akik még tévelyegnek
amott már int a lány és gyümölcs érik a fán
ki-ki szedje le s ízlelje meg kedve szerint.
Panaszkodó vers
A nagy ég alatt, ha vándorolsz egyedül
drága testvér! a fájó szív üzenetét hallom.
Így csak a boldogtalan szerelem sikolt
s az őrjöngő rabszolga láncai csikordulnak.
Ki űzött el s ki alázott meg ennyire
hogy a táj panorámája se vidít fel többé
mondd, érdemes hát élni és halni érte
vérző lábakkal folytatni a céltalan utat?
Szemem tükrén egy álom visszfénye csillan
s a hű kamasz mosolyog, ki hajdanában voltam.
A mélykék virágok szirmai remegnek
mint szempilláid, ha bűvölőn intettél felém.
Ismerem a vándort, ki zord bánatával
egyedül maradt s most várja kegyelmes halálát
sovány, fekete állaton érkezik majd
s elvágtat vele a nyíló hajnal kapuján át.
Fogadd üzenetemet, ó drága testvér
hajlékom négy fala közt ülök a lámpafényben
és verset írok a hűtelen kedvesnek
aki egy más, ismeretlen csillagra költözött
más, ismeretlen szeretővel a karján.
Szétterített háló
Ifjúkoromban vasat kovácsoltam
erősnek és akaratosnak éreztem magam
füttyszó lengett ajkamon s a szemeim ragyogtak
mily gyönyörűség visszagondolni rá
mikor kitárt karokkal jött felém a szerelem
és vér és tűz zaklatta föl álmaim bozótját
s hajnalra kelve tiszta és friss voltam
miként fiatal testvéreim valamennyien
a városok zajában s a falvak zöld csendjében.
Aztán az országutakat tapostam
egy elérhetetlen csillag vonzásában éltem
a városok, miket szerettem volna szeretni
kiűztek magukból és a mezőkön
unt pillantással fordultak el tőlem a barmok
s menni kellett ködlő tornyok és kémények iránt
dalaim ekkor voltak születőben
s miként csavargó testvéreim valamennyien
hajóra szálltam, mit vágyaink tengere sodort.
Ma hamu felett melengetem szívem
szárnyas fekete lovaim mind messzebb ragadnak
az éjszaka kristályfényű csillagai alatt
nemsokára majd egy erődhöz érünk
talán egy patakhoz, mely a te arcod tükrözi
tudom jól, minden, minden csak miattad történik
ebben a fájdalmas nagy őrületben
s miként elhagyott testvéreim a vak éj alatt
vérző térdeimen mégis dicsérlek örökké.
Nyugtalan órák
Vadludak vonulnak az éjszaka ismeretlen utain
fent a magasban, egészen közel a csillagtalan éghez
Csak a hangjukat hallani, amint a különös dalt
dalolják és felkeltik bennünk a vágyat
hogy rugaszkodjunk neki mi is
bontsuk ki szárnyainkat, amik oly rég óta
szunnyadnak a tépelődő lélek mélyén.
Ki az, aki bódultan alszik a homályban?
Nem kiáltok fel, hogy eláruljam magam
s nem lépek ki a lámpák fényébe
gyengeségemben megszégyenülve a világ előtt.
Ringass csak öledben, éjszaka, kiismerhetetlen asszony
s amíg alszom, ajándékozz meg édes gyümölcseiddel
kosarad bőségéből.
Lamentáció
Ha megszabadulhatnék bűneimtől és vágyaimtól, amik kínoznak
ha láthatnám magam egyszer tisztán és ártatlanul
mint a kisdedet, aki itt fekszik előttem hópárnáiban
kerek szemeivel elbámészkodva, mint a növendék állatok
s ahogyan az édes anyatej illata leng körülötte.
Ó, milyen erőfeszítéssel viselem a század terheit.
Gyalázatos idő, csupa rémület, hiábavaló gond és unalom.
Hol vannak az enyhe zöld oázisok, amikről a könyvekben olvastam?
Hol vannak testvéreim, barátaim és azok az ismerősök
akik felé szívesen nyújtottam a kezem s ha szóltak hozzám
távoli harangok zúgását hallottam?
Háború van, mondják s csakugyan érezzük a győzelmes halál szagát
s ahogyan folytatjuk régi bolyongásainkat a régi utakon
mintegy örökös sötétségben gázolunk
iránytű és egyetlen vezérlő gondolat nélkül.
Mindig úgy reméljük, nincs tovább
s bárha seholsem látjuk a határköveket
bizonyos, hogy láncravertek és meggyaláztak bennünket.
Hol vagy szülőföldem
hegyeiddel, völgyeiddel, madaraiddal és virágaiddal
hová tűntél a láthatárról?
Péter és Pál, János, Zsuzsika és Veronika
talán nehéz, fekete föld takar már valamennyieteket.
Milyen valószínű itt minden, minden ismerős
s mégis az együgyűségig egyedül érzi magát az ember
kezem, ha kinyújtanám, idegen világok körvonalait érezném
s ahogy fölfelé haladok a lépcsőkön, egyre nyomasztóbb rajtam a teher
egy nyílt pillantás, egy őszinte szó után.
S a kerék fordul s az ijedelmek folyton cserélődnek
elhagytak mind, akiket szerettem
s gyalázatosan én is elhagytam kedveseimet.
Ha véletlen megálltam, ó, veszendő lélek, merre induljak tovább
rég belátta, minden hiábavaló
nem békél meg itt vélem senki
milyen keserűn tekint rám, akivel megosztottam kenyerem
reggelente az újságárus, ha bekopog hozzám
nem is röstelli, hogy elfelejtette a nevem
s látszik rajta, gyanúsnak talál mindenképpen.
Aztán a fűszeres segédje jön, bádogkannájával a tejesember
sunyít és káromkodik, hogy egyáltalában még a világon vagyok.
Menni kell tovább, egyre messzebb
a hazátlan tömegben, mindannyioknál magányosabban.
Nem nézek a férfiakra, remegve sietek el az asszonyok mellett
és mindössze, ha két lépésre lehetek a forrástól, ami után vágyom
de ez a két lépés, ez a semmiség, maga az elérhetetlen
s térdeim így csuklanak össze szerelmesem kapuja előtt.
Föld, pára
Eljön majd az óra, anélkül, hogy kívánnád
mikor a homok utolsó szeme is lepereg
s a hosszú utcasorban mind becsukódnak a kapuk
ó mikor a hűvös árnyék szétterjeng a földön
s fejünk felett a lélekharang vékony dallama csilingel.
Eljön majd az óra, mikor az adósnak
minden könnyítés nélkül rendeznie kell tartozását
s fel kell nyitnunk a vermet, miben bűneink milliói nyüzsögnek
s felelnünk kell annak a kérdéseire, aki
a pontosan egyensúlyozott mérleget tartja kezében
s kérdez, hogy igazságot tehessen köztem és közted
a nagy perben, amit apáinktól örököltünk
mi tovább nyújtottuk és formáztuk, mint egy hatalmas építményt
tömör oszlopokkal, boltívekkel és kecsesen hajló cirádákkal
s máris továbbadjuk fiainknak és lányainknak
hogy folytassák saját gyönyörűségükre.
Ó, drága világ, elfordulunk majd tőled csöndben
vagy talán egy szörnyű kiáltással, minek se vége, se hossza többé
s ahogy kapaszkodunk a magasba vivő létra fokain
emlékezünk a múltra, ahol a való dolgok között bolyongtunk
ízlelve egy rügyező fa árnyékát, egy kedves szem pillantását
a parazsat és a hamut, a kicsit és a nagyot s mindent, mindent
egyszer még mindent számbaveszünk, de nem kitörő örömmel,
olyan fájdalommal, mely örök sebekből vérzik elő.
Hiába kérdezzük majd, ki szólított el bennünket az őrségről
s ki vetkőztetett le bennünket ennyire?
Kérdezhetünk, de felelet már nem jár
mint egy feneketlen álomban életet és utat cseréltünk
s békében, amint a világosság forrásai felé haladunk
zenék szólnak, kürtök arany futamai
lebegnek a könnyű levegő hullámain.
Egy kutyához
Derék cimbora, hűségesebb minden kedvesnél
s ó, ahogy ülsz a ház előtt fekete bundádban
mint maga a bánat s ahogy kerek szemeiddel
nézel s nyilván a világ két arcán csodálkozol
fogadd a szavaimat, mint testvéri köszöntést.
Mi minden választ el bennünket egymástól s mégis
milyen egyforma jelet viselünk homlokunkon
melyikünk dala és melyikünk ugatása szebb
ki dönthetné el nyíltan és igazságos szívvel?
Emlékszel még a gerjedt tavaszi éjszakákra
mikor a rőt holdfényben, mint az őrült rohantál
s emlékszel-e kilenc kis kölykedre a szalmában?
És fürkészed-e a bűvölő csillagképeket
ha csönd van s mindenki alszik magábafordultan?
Valójában még kérdezhetnék tőled egyet-mást
de nem bántani akarlak, dehogy is, jó pajtás
éljünk csak tovább is Isten kemény tenyerében
oly távol egymástól és mégis összekötve
mint egyetlen ősi mag két különvált hajtása
irgalmatlanul sötét jeggyel a homlokunkon.
Rózsafüzér
I.
Isten veled, hűtlen, énekelem, Isten veled.
Két paraszt jött a rétek felől kaszával a vállán
az egyik azt mondta: „nem” – a másik csak bólintott.
Mire lenne a sok szó, az ostoba okoskodás
konokul lecsapott fejjel csak ballagtak tovább
s kaszájuk pengéjén véresen halódott a napfény.
II.
Az öregasszony már akkor is nagyon öreg volt
mikor egy szál rózsafát ültetett a háza elé
különös fa volt ez a rózsafa s egy madárka
szállt rá hajnalonta, hogy daloljon gondozójának
ki a küszöbön ült s állandóan várt valakire.
III.
Mikor még szerettem, szép volt s fájt látnom őt, ha elment,
ó, legnagyobb boldogság – semmi sem tart örökké
hogy elfordultam tőle, mintha tengeren hajóznék
Isten veled, hűtlen, énekelem, Isten veled
és senki sem látja, mint peregnek alá könnyeim.
Könyörgés a szélhez
Ó, szél, iramló márciusi szél
seperd le előttem az utakat
amiket eláztatott az eső
és a sár befödött reménytelen.
Maholnap április, aztán május
vad csapatokban jön az ifjúság
tarka zászlók lobognak felettük
s a táj nagy gerjedelmekben liheg.
Milyen jó szóval köszöntsem őket
hogy illő legyen szemük tüzéhez
álmaikhoz és vágyaikhoz
amik után szédülten rohannak?
Ismerem a megsápadt diákot
a műhelyek komoly tanoncait
miközben perceiket számolják
élnek és elégnek önmagukban.
S hogy hozzám hasonló valamennyi
náluk is majd betelik a mérték
majd egyszer, egy súlyos nap alkonyán
meghajlik acélkemény gerincük.
Velem együtt mondják el szegények
ez már nem a tavasz, ez már az ősz
szabadítsd fel hát az utainkat
ó, szél, iramló márciusi szél.
Csecsemő
Az Óceán túlsó partjáról jöttem
de a küszöbtől, amit oly kínnal léptem át
nem szakadhatok el soha.
Ó, hát csókoljatok és babusgassatok engem.
Szólni még nem tudok, de sírni igen
könnyen rámismerhetnek e zenéről, akik
értik az álom és a valóság nyelvét.
A szem, mely hullámzó bölcsőm felett őrködik
láthatja, mily ismeretlen világok
középpontjában élek, szőke fürtjeimben
csillagok lobognak és átvilágítják
az idő bozótját, hol jövendőnk szendereg.
Út az erdőn át
Bűnös vagy. Nagy vétkekkel teli
a szíved, a szemed és a szád
magad tépted le a csillagot
mely ragyogott volna feletted.
A kerti ösvényen haladtál
láttalak jól s te láttál engem
de lehajoltál, hogy megnézzed
cipőd hegyén ragyog a harmat.
Hajnal volt s a kék rózsák között
vérző szívvel dalolt egy madár
néked dalolt és téged dalolt
fényeken és illatokon át.
Ó, Annácska, ó, ifjúságom
kis ruhád fehér vitorla volt
s két nagy szemednek lángolása
emlékeim közt múlhatatlan.
Szép voltál, hogy búcsúztam tőled
nevettél s én meghalni vágytam
jön majd az óra és tövisen
vezekelsz gyatra bűneidért.
Halódó szerelem
Elszállsz, mint a pehely
amivel hajnaltájt játszik a szél
szállsz s a könny és csókod íze
itt marad velem.
Érted irigyeltek engem
nem magamért, aki oly szegény vagyok
hínárok között vesztegel ladikom
s a nap húnyt pillákkal
elbúj az erdő mögé.
Sírjon utánad a táj
s a lombok között a hamvas gerle
fekete szalaggal a nyakán
s a források a kövek alatt
mint alattomos nyelve a világnak
bánatunk titkait csacsogják.
Félre állok az útról, ahol
a kamasz diákok menetelnek
zászlók alatt és énekelve
mint akik nem tapasztaltak semmit.
Itt letörik egy gyönge virág szára
amott lámpa gyúl ki boldogan
s az éj máris halódik a fényben.
Beléd kapaszkodnék, de nem vagy már sehol.
Egyedül állok itt s a nagy korong
forog, forog.
Kaland és öröm
Ha nem láttok meg, akkor is itt vagyok
szélén lépkedek a menetnek, hogy ne háborgassuk egymást
szerep és álarc nélkül élek
talán egy fával, egy felhővel cserélnek subát, de emberrel soha.
Milyen kimeríthetetlen ez az este, milyen felejthetetlen
felettünk billió csillagok virágoznak
s a valóság, ami szereti magát rejtegetni
most kitárul s íme egy világ
fogad magába meghitt szerelemmel.
Jóval a horizonton innen
falvak és városok ragyognak az alkony sugaraiban
nem ismered a nevüket
de gondolj rájuk úgy, ahogyan a férfi vágyódva gondol
a lányokra, akiket még sohasem látott
s talán csak a képzeletében élnek
éppen kilépve a fürdőből mezítelen.
Utamnak nem volt kezdete és nem lesz vége
múló pillanatok és váltakozó évszakok közt bolyongok
megnézve ezt is, azt is s ahol lehet, nevükön nevezem a dolgokat.
Vigyázz, hogy el ne felejtsd az öreg kecskét, amelyről beszéltem
a hegy tetején állt és ahogyan a szél lengette szakállát
hajdani szent prófétákhoz hasonlított
s ó, a görcsös, nagyfejű füzekről se feledkezz meg
amint lecsüngő fürtjeikkel a folyó partján menetelnek
évszázadok óta, elhullva és új hajtásokba sarjadva.
Egy lánnyal jártam e tájon, mennyire csodálkozott
s közben nem tudott betelni a meleg fényekkel
amik az ég arany csatornáin ömlöttek alá.
Vörös haja volt, szögletes vállai, mint a fiúké
s én hozzá simultam, mint gyermek az anyjához.
Régi és új világok pillanatonkint cserélik egymást
s egyszerre nemcsak egy, hanem százan és ezren élnek
nem ismerjük gyökereiket, de látjuk koronájukat
amiben napok, holdak és csillagok szikráznak
lehet, egy madár tartja őket csőrében
s ha énekelni kezd, lehullanak az ég magzatai.
Elhallgatom mindazt, ami rossz s ami fáj
a szélnél könnyebben jutok el egyik helyről a másikra
a nap megvilágít és felmutat a fényben
nézem a kezeim és örülök neki
hogy egykor az anyag mesterei voltak
s hogy simogatták az arcod
a szerelem legszebb óráiban.
Ó, te szép vagy és megérdemled
hogy beavassalak kalandjaimba és örömeimbe.
Add a karod, hogy párosan lépjünk át egyik csillagról a másikra
kicsinyek vagyunk, de ne félj, nem veszhetünk el
a mindenség köldökéről nem szakadhat le semmi.
Ősszel a fa elhullajtja leveleit
de a legközelebbi tavasszal ismét rügyet bont
egyik hullám felfalja a másikat
de azért még nem apadnak ki a tengerek
s magad is hányszor láthatod
amint nagyapó kézenfogva vezeti unokáját
a nyári nap alatt valamelyik parkban
vagy a tél szűzfehér partjai közt.
Összetört mérték
Meghaltál emberformájú szörnyeteg. Illő lenne most
ha nem is kétségbeesettnek, legalább szomorúnak lennem.
De kérdezem, miért sírjak, ha te már holtbiztosan kimúltál?
A hála és az öröm éneke árad ki szívemből
hogy nem látlak többé, sötét mélyébe fogadott a föld.
Ó, inkább azok miatt a gyomok és dudvák miatt aggódom
melyek majd rothadó májadból és veséidből szívják nedvüket
s az áldott esők is hiába ömlenek a magasból.
Undok zsarnok, ki búval és bajjal gyilkoltad életünk
faljanak föl a férgek, mielőtt megfertőznéd a televényt
mielőtt a növényzeten kiütközne a pusztító fekély
s emlékedtől remegnünk kéne, mint remegtünk előbb.
A sziget elindul
A csöndbe és holdfénybe mártott sziget
olykor útra kél az éjszakában
a madarak s a bogarak alszanak
senki sem látja, hogy készülődik
s ahogy sötét, nagy szárnyait kitárja.
Nem üres batyuval indul, nem bizony
magával viszi az ezüst folyót
a messzi tornyokat s a kis őrházat
ahol egy férfi alszik s álmodik
a szép asszonyról, aki megcsalta őt.
Hát megyünk tovább, mormolja félhangon
ó, hogy utálom e tájat, ó, jaj
miért is tévedtem ide valaha
venyigéin savanyú a szőlő
asszonyai az ördöggel jegyesek.
Csak a sziget jó hozzá, a csöpp sziget
s most, hogy szállnak tova a holdfényben
láthatatlanul elkísérik őket
a tornyok s a parti zöld ladikok
amik körül gyémánt halak cikáznak.
Este
Előbb a csönd lep meg
ami előtte jár
aztán jön ő is, feketébe burkoltan
mint a vénasszonyok.
Csukd be az ajtót, ablakot
és gyújts világot
a terített asztal felett.
Tálalva már a vacsora
hirtelen sült húsok és édes tészták
gőzölögnek, mint a felszálló harmat.
Lakmározz, cimbora
különben mit sem ér a világ
ilyenkor felderül a tekintet
s oly mély és igaz a lélek
hogy ellenségeinknek is megbocsájtunk.
Mielőtt aludni tér az ember
gondol még erre is, arra is
majd lassan szétnyílnak a függönyök
és belépünk a csodálatos tájba
amit a való világnál
valódibb hazánknak érzünk.
Tábori levelezőlap
Hirtelenében nem is tudnám megmondani ki vagyok
az-e, aki ott voltam köztetek, vagy egészen másvalaki.
Néha úgy érzem, módfelett kinyílottak a szemeim
mint bizonyos állatoké s a füleim roppant megnőttek
parányi fényre, neszre felfigyelek az éjszakában.
Ha látnátok, kedveseim, hogy kint állok a vártán egyedül
szívem mélyén készen minden őrjítő riadalomra
s ha látnátok nappal, mikor ömlik reánk a tűz szakadatlan
milyen irgalom tart vissza bennünket az örvény szélén
lábaim, amikre tán még emlékeztek, mérföldeket lépnek
s ó, milyen szörnyű, olykor nem bírok saját kezeimmel…
Úgy van, ahogyan írom és szegény és bánatos vagyok nagyon.
Drágáim, emlékszem rátok, úgy emlékszem, akár magamra
aki tegnap voltam. Kint álltam a földön s néztem az új vetést.
Teremtőm, erősíts meg engem hunyó reményeimben.
Mi legyen velem, ha egyszer örökre megáll felettem az éj
s ha megkérdik, ki vagyok, mért jöttem ide s mit akarok.
Mit mondhatnék? Aludni vágyom, fejem lehajtva a párnára
s ha ismét felébredek, rendbehoznám saját kis portám
ahol születtem és munkálkodni szeretnék békés holtomig.
A megfeszített
Furulyáz a szél s a rügyek kibontják szirmaikat.
Május, ahogyan a kedves, fiatal nő
kilép a reggeli fürdőjéből, ó május
úgy lépsz ki te is a harmatos mezőkből,
tisztaságban csillogón magad is, mint a harmat
és illatosan a nap sugaraitól, magad is
végtelen életsugárzás, a föld termékenységével
s a tengerek nyugtalanságával öledben.
Köszöntöm zöldelő erdőidet
enyhe lankáidat és virággal koszorúzott dombjaidat,
érzem, ahogyan óriási tenyereden kiemeled
a világot sötét iszapos napjaink közül
és felmutatod előttünk tavaszi bájaidat,
melyekért élni és halni is érdemes.
Ó május, a reménységnek és a szabadságnak hónapja.
Vannak helyek, ahol most fakadnak a bimbók,
megduzzadnak a folyók s a madarak most ülnek tojásaikon
az ég most öltözik aranyba, a lányok szerelemről álmodnak
s a legények már felgyűrik ingük ujját a játékhoz.
Üdvözlégy ifjúság, kiáltják s a fiatalságuk boldogítja őket.
De hiába is hunynátok be szemeiteket, jó barátaim,
vannak helyek, ahová gyászruhában érkezik a május
lábhegyen és zokogva, miként az özvegy
a tört szívű anya és a megcsalt szerető.
Senki sem hint virágot a léptei elé és senki
nem ismeri fel benne a testvért, vagy a barátot.
Ó, jövevény, szolgák és szolgálók májusa
én téged is köszöntelek, hogy ide tévedtél közénk
gyászszalaggal a hajadban és vérfoltokkal a ruhádon
emlékszem rá, hogy mikor és kik sebeztek meg téged
nagyonis jól emlékszem rá, mikor sírba fektettek előlünk
de harmadnapra feltámadtál s most megint itt állsz
házunk küszöbén, friss olajat öntesz mécseinkbe
s a világosságban felmutatod tavaszi bájaidat
melyekért élni és halni érdemes.
Vágyakozók és gyászolók helyett
Katona voltál s meghaltál a hazáért és értünk
a hazáért és értünk, így gondoltad a nehéz pillanatban
de hol volt a hazád s milyenek voltunk mi hozzád
jóban és rosszban a végtelennek tűnő hétköznapok során.
El kellett hagynod azokat, kik a tieid voltak
úgy emelted vállra a fegyvert, mintha komolyan haragudnál
mosoly és csók helyett a halál hideg szele kísért
egyre messzebb kerültél s egyre közelebb a veszedelemhez.
Július arany színeiben ragyogott a világ
s te lépkedtél a tömegben, mint aki az erdőben bujdosik
idegen volt hozzád az ég, a föld, idegen nagyon
s akik láttak, kitértek előled, mint a haramia elől.
Nem tartoztál a szentek és lángelmék közé soha
de mégis csak kár érted, hogy ilyen kegyetlen végre jutottál
ki gondozza majd a régi házat, ki vet majd magot
ha félfüllel is hallhatnád, sírnak utánad a parti füzek.
Búsabb a ló a jászolnál s a nyáj béget oktalan
a méhek üresen szállnak haza a szétnyílott rózsák közül
kezed nyomát még érezi a csorbult fejsze nyele
s a pincében, hol borodat őrizted, árnyak kúsznak a falon.
Ó, mennyi minden maradt előtted rejtve e földön
majdnem még aludtál, hogy sorsod szálait széttépte a vihar
az ifjúság és szerelem tüze mily korán kihunyt
szemed pillantása nem gyújt fel s nem nevettet meg többé senkit.
Merre lehet a sírod, nem tudjuk s hogy gyilkoltál-e
mielőtt meggyilkoltak, elfakult reménnyel ezt sem kérdezzük
s mégis, testvér, ha semmi nem úgy lenne, ahogyan van
ha véletlen megjönnél, zörgess s a kapu kinyílik előtted.
Új cserjét ültetünk a kertbe s rólad nevezzük el
hogy ne tévelyegj tőlünk oly messze idegenben elfeledten
s minden mi él, kötözze emléked bús szövedékét
mindazt, ami voltál s ami még lehettél volna, drága halott.
Hullámvölgyben
Ha kioltottatok felettünk minden lámpát
mért nem oltjátok ki szívünket is, melyben
vágyaink és eszményeink világítanak?
Saját földünkön állunk üres tarisznyával
s akár a bűnösök, lesütjük tekintetünk.
Hiába a miénk ez a jó, televény föld
fekete varjúhad károg fejünk felett
s idegen kutyák riasztják fel éjszakáink.
Sorsunkat ki múlttal és jövővel csomózod
írd be nevünket Krisztus szegényei közé.
Mért múljunk veszendőbe, kik fiai vagyunk
e jó földnek és e szorgalmas családnak
se magtárunk többé, se békés templomunk
s amíg bolyongván untalan keresünk, Atyánk,
hull a hó és befedi rongyos csizmáink nyomát.
Hold és csillagok
Hold, hold, csillagok, csillagok, amint fürödtök
az éjszaka fekete vizeiben
leng a nyitott kocsmaajtók szárnya
és valahol a mélyből üvölt egy gramofon.
Ó, elárvult kellékei a zord időnek
egyedül baktatok át a körúton
nyakamban a sál messzire fehérlik
s a szél lobogtatja, mint a kibontott zászlót.
Merre lehet az asszony, akiért virrasztok
s a ház, amit sehogysem találok meg
miközben az éjfél lombjai alatt
megkondul egy láthatatlan torony harangja.
Mint a falusi kakas, ahogy áll a dombon
s hangja áttöri az ég kárpitjait
harangoz a hajnal elé, merészen
hirdetve, hogy nincs senkim s nem jutok sehová.
Munka közben
Meghaltam volna már, hogy nem vagyok boldogtalan?
Vagy tán a fákba költöztem át, a tavaszi gyümölcsös
fáiba, amelyek épp most bomlanak virágba?
Szemem tárva-nyitva s csak a kék, napderűs eget látom
a kertet, amint fürdik a ragyogó harmatban
s közben sejtem, egy öregedő kéz mozdul a papíron.
Lehet, talán az én szegény, verset író kezem
elfáradtan már, kéklő, kidagadt erekkel a hátán
s mintha reménytelen könyörgését is hallanám –
én jó Uram, ne parancsolj el még nehéz őrhelyemről
melyet kiosztottál rám szülői akarattal.
Hazudozó özvegyember
Az Úr gyermeke vagyok én is, csak éppen a legkisebb
elhagytak testvéreim, a hídverők, pékek és halászok
mint igaz özvegyember egyedül morzsolom napjaim
s mivel kis bűneimet rég megbocsájtottam magamnak
mindegy a világnak, ha behunyom a szemem, vagy kinyitom.
Nem kártyázom többé és nem futok már asszonyok után
van egy szép szeretőm, de néki sincs könnyű haszna belőlem
hiába ültet a tűzhelyéhez és hiába kérdez
más nótát fújok én naponta s ha tenyerébe venne
ma, vagy holnap onnan is kiesnék, mintha lyukas volna.
Két árnyas part között ring a ladikom s így utazgatok
könnyelmű, víg szegénységben és békétlenkedve szüntelen
s ha fáradt vagyok, megkérem szépen őt, a drága kedvest
tarka kis szoknyáját vesse fejem alá, hogy szunnyadjak
távol a gonosz ördögöktől, kikkel cimborálni szoktam.
Magányos fa a parton
Ne csapj le rám, fejsze, ne sodorj magaddal szél
egyedül állok itt, akár az elátkozott
s tudom, panaszaimat sem hallja meg senki
miket tagjaim remegései kísérnek.
Valaha erdő állhatott itt és körülvettek
testvéreim, hozzám hasonló valamennyi
örömük és bánatuk olyan, mint az enyém
összedugtuk fejünket s száz erős karjukkal
megsimogattak, miközben bársony rügy fakadt
és illatos virág nyílott rajtuk nevetve.
Miért ily haragot tartó felettem az ég
gyökereim miért tengnek a málló homokban?
Lám, egyik évszak elvonul a másik után
és megvénülök majd anélkül, hogy egyszeris
vőlegény, vagy szép menyasszony lehettem volna.
Milyen lehet a világ e holt partokon túl?
Olykor benézek a ringó folyó tükrébe
s látom, nem kellhetek én már többé senkinek
csak állok itt az éhes, zümmögő legyek között
s kegyetlen viharok tépik sárgult fürtjeim.
Márciusi veszedelem
Megjött a zöld áradás és a parasztok menekülnek.
Kondulnak már az Úr harangjai s a galambok
szállnak a sötét táj felett és el sem tudják képzelni
mi történhetett a világgal, ahol ők eddig
boldogan éltek a szerelem bárkáján ringatózva
s most ijedten köröznek a feldúlt szürkületben.
Itt a zöld ár, mondják az emberek, ordítják és sírják
elhagyva otthonukat, az istállót és kamrát
feledve a templomot, hol térdenállva könyörögtek
bő esőért s hogy télen hó takarja földjüket.
Összekuszált szekereiken most odahagyva mindent
futnak vakon és reménytelen, árkon-bokron át.
Tudják, ami elveszett, nem pótolható többé soha.
Tanyájuk kerítésén túl, idegen a világ
s mi lesz velük, ha elhagyják a földet, ahol születtek?
Védelmező szent János és szent Flórián, akik
még innen álltok a határköveken, ne feledjétek
hogy milyen nehezen vágtak neki a semminek.
A háborgó víz rohan és elragadja a gyöngéket
itt-ott még látszik egy kémény, egy öreg fa lombja
és a torony, amint átböki a fekete felhőket
még segítségért kiáltanak az elhagyottak
s mi haszna ennek is, annak is, mi haszna lehet még
fuldoklik a föld s az erdők bénán nyikorognak.
Vigasztaló az öreganyának
Anyóka, kedves öregasszony, megszólítalak
ahogy üldögélsz az országút szélén.
Miért is üldögélsz egyedül az úton, ami
ki tudja merre kanyarog a porban s az izzó nyári ég alatt.
Homlokodra, ó, milyen sötéten írta fel jeleit az élet
s ezek a jelek úgy szólnak, mint a kőtáblákba vésett igék
a jók és a rosszak egyformán olvashatják
s mindenki megkapja bennük a magáét.
Én, aki kicsit talán költő vagyok
nem tudok szó nélkül elhaladni melletted
hogyan maradtál ennyire egyedül és ennyire lehasználtan
szegény testvéreim öreganyja.
Hová lett mellőled az urad, a gyerekeid s az unokáid
akiknek a szeretet és a reménység forrása voltál
tán nem is emlékeznek rá, hogy te vetetted meg ágyukat
tejet öntöttél a bögréjükbe s darab kenyeret szeltél hozzá.
Kérlek, ne búsulj miattuk és ne hagyd el magad
a gonoszok örömére, egyikük sem különb nálad
egyikük sem bújt még át a tű fokán s nem lépték át a küszöböt
amin túl a virágos eliziumi mezők kezdődnek.
Nehezen nyílnak meg előttünk a kapuk
tudjuk valamennyien s az álnok szemforgatók sem
léphetik túl saját határukat, ami fogva tartja őket
egy hosszú és keserves életen át.
Ifjúság, mondjuk s a szív máris fuldokol a bánattól
s a szerelmesek közt vannak, akik irigyelnek téged
kiégett öregasszony, törékeny, sárga csontjaid
s vértelen ajkad, ha nem is ejtenek már szédületbe senkit.
Értjük, urad napestig a kocsmában üldögélt
szegénységed nem szívesen látták a szomszédok
de mindezzel árthattak-e valamit néked
akit a kövekhez hasonlón, keményre markolt teremtője.
S most is, hogy itt ülsz az országút szélén s hallgatsz rettenetesen
vörös és kék virágok bólogatnak feléd a távolból
s íme, hogy én is dicsérjem gyarló kis életed
átnyújtom mirtuszból és babérból font koszorúmat.
Kereszttel a vállamon
Társaim közt idegen s ha tömeg sodor
akkor is egyedül követem az ösvényt
amely túl a láthatáron sem merül alá
égszínkék vitorlákkal közeledem feléd
megnevezhetetlen hajnali kikötő.
A vágy, mi hajt és emel szárnyak nélkül is
beteljesíti súlyos végzetem s akkor
mért is mondanám, tűzpiros rózsa e szív
a világ négy tája felé nyitja szirmait
s édes illatán vad méhek részegülnek.
Egy szép hajnalon elhangzik a kakasszó
a tárt kapukon át dolgavégezetten
mindenki vidáman hazatér s az idegen
kit a piaci népek sandán elkerülnek
én leszek majd, vállamon nehéz kereszttel.
Ó, balga harcos, ki győzelemre vágyott
így érkezem meg az Úr színe elé, hol
számon kérik bűneim s nincs többé kitérés
az órák mind gyorsabban szabdalják az időt
s kemény nyakam halott fáradtan lehajlik.
Magvetők
A téli falvak csöndjében fogamzottak
izmaik kemények s a pillantásuk lángol
hajnalonként, hogy járnak a zöld réteken
szűz harmat füröszti mezítelen lábuk.
Túrják a földet s magot vetnek belé
fáradhatatlanok, mint rossz sorsú barmaik
de ha üzen értük az esti harangszó
égfelé küldik szívüknek mély fohászát.
Ó, igazságtalan törvények, ha egyszer
szakadatlan munkájukért kérik majd a bért
szemük sarkából előtör a gyűlölet
s lehelletüktől megmérgeződik a táj.
Ma még csak félig álomban jönnek mennek
de készülnek már, hogy megvessék a válluk
s ha perbeszállnak henyélő uraikkal –
az egyigaz Isten irgalmazzon nékik.
Tán meg is halunk
Ez már a búcsúzás órája. Vége a nyárnak.
A vágy és ifjúság elhamvad az árnyékban.
Ó, mikor a mell még dagadt az illatoktól
lábainkat a hízelkedő folyó locsolta
és aludni tértünk az éjszaka szigetein.
Kezdhetjük-e még egyszer elölről az egészet?
E pillanatokban már csak az emlék ízét
érezzük, keserű vonással ajkunk körül.
Így vagyunk. Villámaival, mennydörgéseivel
nem küldözi felénk tündöklő jeleit az ég.
Mintha csak hallanók: ti már éltetek eleget
maradjatok magatokra a tépett őszben
házatok táján hullik a platán levele
didergő bokraitokból elszáll a gerlepár
más évszakok és más ligetek után epedve.
De mivégre jusson a hozzám hasonló lélek?
Ó, Istenem, mindenek atyai barátja
millió dolgod közt vess felénk egy pillantást
védj meg bennünket a nehéz, végtelen esőktől
s a bőszült északi szelek harapásaitól.
Magunk kicsiségéről
Számoljuk meg éveinket
micsoda keserű számvetés
múlt árnyéka, jövő fénye
kering köröttünk, mint az orsó
s a hajnali nap tündököl.
Akadt tán köztünk olyan is
aki bátrabb és szebb volt nálunk
liliom a kert közepén
tengerek csillogó taraja
kivont karddal hős a vártán.
Szívesen énekelném őt
s ím, csak rólunk zeng tovább a dal
siratjuk sorsunk romlását
s hogy utunkról vakon letérült
őrizőnk, a drága angyal.
Így veszünk el, mi veszendők
de szemünk, ha csöndben lezárult
sírunkon kigyúl a rózsa
mely álmaink mélyén fogamzott
s az ég fuvalma hevíti.
Búcsú a reggelben
Kint állok a kapuban
és köszöntöm a sápadt búcsúzót
elmegy és érzem
belőlünk is magával visz valamit.
Láttál bennünket s ezt
nem felejtheted el
megcsókoltalak az egyik este s ezt
nem felejthetem el.
Vannak már halottaim
akik szülőim, testvéreim voltak
és fájdalmasabb az új seb
hogy látlak befordulni a sarkon.
Miért nem tekintesz vissza
legalább egy gyöngéd pillantásra?
Felkelt már a nap, sugarai
fénnyel ragyogják be homlokom
de nem pótolják csókjaid tüzét.
Visszájára fordult hajnal
Virágos bárkán közeledik a hajnal
úgy jön, mint a királynő, mint a szerelem
feje fölött sátoroz a gyönyörű ég
sokszáz cseresznyefán érik már a gyümölcs
piros és ragyogó, mint a nyulak szeme.
Két kicsi lány éppen most kel ki az ágyból
mögöttük még az éjszaka uszálya leng.
Halleluja! így kelsz föl te is valahol
milyen szárnyakon jussak el hozzád s hogyan
ajándékozzalak meg e szép világgal?
Ó, ha érinthetném most ajtód kilincsét
látom a szobád, ágyad körvonalait
egy felhő lebeg a horizont peremén
a múlt ez, amit oly bolondul elhagytam
s állok tájékozatlanul az időben.
S nincs erőm, hogy kinyújtsam feléd a karom
száll már a por s a szellő gonoszul mondja:
sehova sem ér, ki elhagyta övéit
s hiába is kesereg, a szomjazó föld
nyomtalan beissza könnyei patakját.
Kétszínű bűnbánat
Milyen szomorú vagyok, két pontyom szakadt le a horogról.
Hajnal óta vártam őket s most vérző szájjal menekülnek
tán örökre elhagyják e tájat s ha van felettük
megértő hatalom, szigorú büntetést kérnek rám.
Beismerem, szívtelen pecér és ügyetlen gyilkos vagyok.
Ártatlan halakat sebzek meg, ahelyett, hogy kisietnék
a határba gabonát aratni, gyümölcsöt szedni
amiből előbb, utóbb haszna lehet mindnyájunknak.
Lám, nem hiába beszélnek felőlem mindenféle rosszat
elvetemült lélek, az örvény szélén járok állandóan
s csak az együgyűségem, szemérmetlen gyávaságom
ment meg, hogy a végzet elsodorjon szemetek elől.
Átérzem minden kicsiségem és gyalázatos bűnöm
de arra sem vagyok jó, hogy alázatosan térdet hajtsak
jövök, megyek az emberek közt, mint az olyan selma
ki úgy mutatja magát, kettőig sem tud számolni.
Széthasadt felhők
Gondolat, mely sorsomat vezérled
elszállsz egy napon és a lámpa kihuny
hová vezetnek a nyomtalan utak
a sötét fátyol alatt, mi befed.
Hol lehet az egyetlen jóbarát
aki majd helyet cserélhetne véled
hogy egyensúlyban tartsa a mérleget
és új tüzeket lobbant előttem.
Így bolyong el a nyugtalan gyerek
fénylő szemét leveszi róla az ég
s hiába reméli, megint hazatér
ujjai közt szétfolyik a világ.
Világos gondolat! Ma még benned
kapaszkodom meg foggal és körömmel
jobban tisztellek, mint szolga az urát
mint katona a harc babérjait.
Fel hát! Rousseaut és derék társait
szeretném követni az alagútban
mely az éjszaka mélyén kanyarogva
egy új hajnal kapuján lép elő.
A visszatérő így szól
Ismét a tied vagyok, Város, kőrengeteg, ajtók, ablakok
s ti utcák és utak, amiken nyüzsög a népség.
Itt vagyok és nem keresem benned, ami nincs
hiába vágyódnék a nap, a hold és a csillagok után
tenyérnyi eged a bádogcsatornák felett
épp olyan reménytelenül szomorú, piszkos és elhagyatott
mint a házaid s még inkább, mint embereid
akik lehajtott fejjel baktatnak
a hideg tűzben égő lámpasorok között.
Régi ismerősök, fakó egyenruhájában a szemetes
a postás, aki hatalmas táskájában az üzlet és szerelem bacillusait hordja szét
a szánalmas uraságok az irodákból s a munkások végtelen seregei
akik alig, hogy talpraállnak kemény fekhelyükről
máris rohannak, feledve asszonyaikat és gyerekeiket.
Ó, mikor én is ugyanezeken az utakon loholtam
szöges cipőim kopogtak a járdán s réveteg tekintetem
még nem szabadította ki magát az álom iszapjából
s elveszítettem magam a gondok és dolgok kuszaságában.
De mindez már régen volt, a vak ifjúság korszakában
mikor a test önkényes zsarnoka a léleknek
mikor az éhség és szomjúság rabjai vagyunk.
Ó álmaim bölcsője és emlékeim kertje
ma már nyitott szemmel járok benned keresztül kasul
s lásd, idővel hová jut az ember
nem szimatolom a jövőt s milyen kevés az, amivel megelégszem
nem írok naplót bolond és sikertelen szerelmeimről
az évszakok sem számítanak többé, tavasz után elmegy a nyár is
s így ősszel, sáros küszöbén a télnek, hajadonfővel köszöntelek.
Úgy nézlek, mint aki a parton áll és nyugodtan szemléli
a háborgó patakot, tudja, mi minden van a mélyen
s gyönyörködik a felszín játékában, ami villan és csacsog.
Fejem, ha lehajtanám a kövekre, távoli világok üzenetét hallanám
mint annak idején, hogy a vonatok érkezését lestük
mihaszna gyerekek, borzas ábrándokkal a fejünkben.
S megkérdezem, csakugyan az vagyok-e még, aki akkor voltam
mi lett jó szüleimmel és harcos testvéreimmel
akik szerettek engem s felidézem halott kutyámat
amint nyakörvén csilingel a sárga adóérem
s két szép szeméből esedezik felém a hűség.
Nincs kitérő előled s nem is akarok hátat fordítani
lüktető életednek, a lendületnek és lármának
szeretlek s ó, kicsit szeress te is engem
mielőtt végképp lemondanék oktalan céljaimról
amik elcsaltak otthonomból s ajkaimat megédesítették
a mély és legyőzhetetlen távolságok ízével.
Boldogító szentencia
Mindenki sírjon érted, mindenki legalább egy kicsit.
Kiérdemelted könnyeinket és érdemesen adjuk most is
milyen kedves és vidám voltál, mikor itt éltél köztünk
s milyen csöndes és nyugodt vagy, hogy felöltötted a holtak arcát.
Lehunytad a szemed, mint aki megunta e világot
s elmentél hangtalanul, ahogyan a lepkék szállnak tova
a virágzó rétek felett, a mélyülő alkonyatban
csak a bús emlékezés fátylait lobogtatva magad mögött.
Nem kérdés többé, hogy szerettünk-e, vagy talán gyűlöltünk
neved csengő füzérét úgy viseljük majd szívünk körül
mint a láncot, mi keményen gyötör és levethetetlen
s ó, ki feledhetné el a tüzeket, amik két orcádon égtek?
Szobám ajtaját, ahogy kinyitom és megint becsukom
elsurransz mellettem, pedig már messze repülhetsz, messze nagyon
most érzem csak, örökké velünk marad a drága testvér
aki szólott hozzánk s ha futólag is, érintette kezünk.
Egyetlen voltál e világon s múlhatatlanul örök.
Elmentél? Igen. Te messze jársz, s én itt ringatlak az ölemben
s ha fáradt leszek, átadlak a fiamnak s ő így tovább
itt voltál s nem tűnhetsz el többé a szívünkből és a szemünkből.
Találkozás a régi kedvessel
Nyár van s a nagy folyó sötét és hideg még
de mindegy, csendül az érkezés harangja
a hajó ring, kiköt és megpihen szelíden
mint tépett vándor, mint egy megsebzett madár.
Így érkeztem meg ismét az alkonyatban
Dunapentele, falu, barátságos táj
köszöntnek a fák, fürdőző gyerekeid
és a fehér sirályok az öböl felett.
S köszöntelek én is, mintha fiad lennék
úgy érzem, nem maradok többé magányos
amint ülök itt illatozó öledben
a könnyű ég s a zsíros föld nem más, mint én.
A keringő szellő összefog bennünket
csak anya lehet így együtt gyermekével
fény-árny játékaidnak örülök hajnalban
és elaltatnak mély lombjaid zenéi.
Két boldog rab
Borral teli poharam, íme kedves
édesítsd vele ajkad lángoló ízét
melled két hamvas gyümölcsére emlékszem
nyár volt s karjaimban pihent szép fejed.
Verjétek félre mind a harangokat
az ég harmata szálljon le feledtetőn
és ő, ki más utakon jár, más cél felé
ne tiporjon át álmaink ligetén.
A szerelem megkívánt bilincsei
úgy fűznek bennünket össze, mint két rabot
börtönünk falán nem hallatszik át többé
a vád, mit ellenségünk kiált felénk.
Ha meghalunk, hát így halunk meg ketten
akik csak egymásért éltek a világon
arany hajnalok szálltak fel a szívükből
s rólunk suttogtak a rét virágai.
Rózsák nyíljanak felette
Tizenkét gyermeket szült
tizenkétszer hozott áldozatot
hogy segítse benépesíteni a földet.
Miközben mellén táplálta kicsinyeit
egy szebb világról álmodozott
egy kertről, ahol mindenki megleli
örömét és gyönyörűségét.
Majd a menyei és vejei jöttek
szerette azokat is és táplálta valamennyit
aztán unokái bukkantak elő a sötétből
csintalanok voltak, mint az ördögök
éhesek voltak, mint a sáskák
ő azonban szép, kövér kis angyaloknak látta őket
s álmukban is őrködött felettük.
Hatvan nehéz esztendő múltán
hogy kiszállt belőle a lélek
ó, szegény
milyen egyedül tért meg a sírba.
Éjszaka a folyón
Körülöttünk a halászok csöndes éjszakája
s ahogy elmerülünk benne, csak a távoli hold látszik
halványan és furulyaszó nélkül ballag az azúrban
mint halálos óráján a pásztor, elhagyva juhait
hazafelé térül a virágos mezőkről.
Ring a ladikunk és nem tudhatjuk biztosan
a zöld vízben, vagy a kék égben ragyognak-e a csillagok
s ha meggondolom, minden arra a lányra emlékeztet itt
akivel oly szép napokat s még sokkal szebb éjszakákat
éltem át ezen a nyáron.
Ó, Istenem, milyen jó lenne meghalni most
felettem a gyönyörű éggel s az ő emlékével szívemben.
Hiába szakadtam el tőle, folyton előttem jár, mint a lidérc
s ahol megállok, ő is megáll és összekeveredve árnyékommal
megkísérli, hogy vállaimra rakja szomorúsága súlyát.
Halászok én is, mint társaim mellettem
de nem fogok semmit s félek, végül is felfal az éjszaka
nem képzelgés, hogy a füzek máris miattam csüggesztik fejüket
s ahogy hallom, ladikom alatt a nyughatatlan víz
sorsom elkövetkező végzetét locsogja.
Fordulónál
Korán keltem, hogy hálómmal kimenjek a vízre
a nap még nem szállt fel a vaszöld erdő mögül
de hallom, a pásztor súlyos ostora dördül
s a nyáj hulláma is indul lefelé a dombról.
Lehet, a lusta fekete cica még dorombol
s lehet még ő is alszik az árnyas ház ölén
s míg a hosszú mezei út porát őrlöm én
másról álmodik, s talán el is felejti, hogy élek.
Kérdezhetném: ó, együgyű, boldogtalan lélek
ha szereted még, miért hagyod így magára?
Megyek, megyek s hogy rágyújtok agyagpipámra
füstkarikáimmal elszáll bánatom és vágyam.
Egy asszony
Esendő vagy, akár csak mi
de elrejtőzöl
hogy ne ismerjék meg
arcod szaporodó ráncait
s hogy kalandjaid
nem érdekesek többé.
Milyen szomorú vagyok miatta
hogy én látlak
esténként a lámpafényben
tested megtapintod
saját kezeddel
s hogy így állsz mezítelen
szemeid esdekelnek
a zord egek felé.
Ébredés
A kovács már nekigyürkőzött, hogy folytassa munkáját
amit az este hangos sóhajtással félbenhagyott.
Amott a négy kerék, amikre abroncsot kell majd húzni
itt áll a szomszéd lova, hogy négy patkót verjenek rá
szép fiatal állat rózsaszín orrlyukai remegnek
s látva a tüzet, felhorkan, mint a rekedt trombita.
Éppen most kondítanak hajnali négyet a toronyban
s ez a muzsika az üllőn s a szikrák, amint szállnak
csupa erő és ujjongó boldogság a nap kezdetén.
Ó, Uram, küzdelmeiben segítsd meg ezt a népet
éles kaszája, acélos kalapácsa lendületét
ne marasztalja le a hiábavaló veríték
engedd nekik, hogy jó vizet meríthessenek a kútból
kertjük fáiról leszedhessék az érett gyümölcsöt.
Amíg itt nyújtja, formázza tüzes anyagát a kovács
másutt is dolgoznak már kék lángokkal a szemükben
és nemcsak az emberek, a derék háziállatok is
felébredtek mind s ahogy az új nap ragyog felettük
életük színeit búgják, nyerítik, kukorékolják
utcahosszat s messze innen a harmatos mezőkön.
Rejtelmek
Novemberi éj. A bujdosó hold magával vitte
a csillagokat is. Hol lehet most a Bak s a Nagymedve?
S ó jaj, micsoda vad szelek hasogatják az erdőt.
Az árnyak és a tündérek mind felriadtak álmukból
s a fák odvaiból, hogy kiszálltak a boszorkányok
ütik dobjaikat s hatalmas trombitákon harsognak.
A sok, sok rothadó levél közt egy bogárka mászik
lámpása rég kihunyt s most remeg, szegény, mint az emberek
akik félájulatban hallják a nagy zene-bonát.
Halvány szentjeik felé fordulnak összetett kezekkel
segítségükért pénzt ígérnek s nem gondolnak vele
hogy reggelre, ha majd kisüt a nap, ismét előveszik
gyalázatos fegyvereiket s újból összecsapnak
kövér a soványnak, nagy a kicsinek vérét szomjazva.
Igen – nem
Így tengek-lengek árván a világban
árván, ha itt is ül velem Apám, Anyám az asztalnál
testvéreim kezében a kezem a hosszú sétákon
hogy keresztül szeljük a kormos és zsúfolt várost
át a gyér lombú fasoron, a kígyózó ezüst sínek mentén
tudva, hogy éjszaka kék lidércek suhannak el felettük.
Íme, így élek egy fokkal majdnem túl a valóságon
érintve a földet s a lélek ismeretlen törvényei szerint
ugyanakkor itt is, ott is egyszerre mutatja meg magát az ember
s olykor a múlt érzékelhetőbben ölel, mint a jelen.
Hogy sehol sem találom helyem, innen árvaságom.
Aki mindenkié, az végül is senkié
s ahogyan a nép szája mondja, aki magára marad
élhet, mint a herceg, de úgy hal meg, mint a kutya.
Egy vörös fal árnyékából nézem a tájat
mint az idegen, mint ama gabonaszem
amely kiesett a rostán s remeg kis életéért.
S most rá gondolok, akivel oly rég nem találkoztam
szenvedek miatta, hogy nem szólhatok hozzá az ő nyelvén
mely hasonló az enyémhez, de mégis egészen más
szenvedek a vörös faltól, ami itt áll előttem
árnyéka összekeveredik az enyémmel
s ó, micsoda pernyét és szemetet hullat ránk a szél
amint nyerítve elszáguld felettünk.
A hajnalt, a fények szüretjét várom és remélem
mikor a tiszta utakon bánat nélkül járhatok
tereferélve ezzel is, azzal is az emberek közül
sejtetve, hogy magam is ember vagyok, egy a menetben
még nem öregen, de eléggé megviselten
szegénységtől, háborúktól, forradalmaktól.
Láttam az elharapódzott tüzeket s ahogyan az ifjú király menekült
a harcterekről vakon özönlöttek vissza a seregek
a valódi és álcázott nincstelenek, mint a megbolygatott hangyák
nyüzsögnek a mészáros és a pék boltja előtt
asszonyok sírása és a gyerekek soványsága keserítették szívemet.
Csupa emlék, gyötrő látomás a múltból
ha ebből kell teremtenem verseimet, milyenek lehetnek?
S milyen sajnálatraméltó a lány, aki olykor felbukkan, bennük
mutatva arcát, megvillantva szemének tüzét, ajkának mosolyát
ruhája libben, mint a kék vitorla
hajának illatát a rét virágai közt is érzem
s ahogy megyünk a város kőházai előtt kart karba téve
hiába is énekelnénk takargatva boldogtalanságunkat
szánalommal megfordulnak utánunk a járókelők.
Kiválasztottak, akik kezetekben tartjátok a mérleget
legyetek igazságosak és könyörületesek.
A föld megindulhat, a csillagok lehullhatnak
de mi emberek, végtelenül parányi lények
szenvedéseinkben minden irgalmat megérdemlünk.
Ó, a kövek mennyivel keményebbek, a füvek mennyivel hajlékonyabbak
a legkisebb bogár is milyen könnyedén száll tova
a számunkra megfoghatatlan levegő hullámain.
Így panaszkodik az én árvaságom
nem békélve meg szülőim és testvéreim között sem
akik éppen olyan idegenek itt és tájékozatlanok, mint én
s ha megnézed tenyerünk gyűrött barázdáit
nem olvashatsz ki belőlük semmi jót.
Tört hullámok
Mit vétettem ellenetek, hogy vádoltok
szívem mélyéből merítem ki a dalt
ha bűn ez, viselem érte a bilincset
s elfordítom az arcom, amíg könnyezem.
Együtt fogyasztjuk a keserű kenyeret
a te rózsád tövise vérzi fel a szívem
és akkor is, ha ellenetek háborgok
elválaszthatatlanul egy a mi sorsunk.
Nekünk nem jár ki a béke és barátság
öröme? Egyazon gyökérből sarjadtunk
miért várni hát, míg hamu hull fejünkre
és mély gyászban álljátok körül a sírom?
Parázs a hamu alatt
Én hiszem, te is hidd és ő is higyje
a fák levelei nemsokára lehullanak
egy év ismét tovaszállt és így haladunk a vége felé
annak, ami a mellünkön térdel, nem törődve véle
hogy könny folyik szemünkből és remegnek tagjaink.
Pokoli szörnyeteg a földi zsarnok képében
aki mérleggel és karddal lépett elő az ismeretlenből
hűséges szolgái, kegyetlen vadászebei
az ágyúk, gépfegyverek, repülőgépek
hullanak ránk tűzbélű tojásaik
pusztítva őseinket és ivadékainkat.
S hol vannak a lankás dombok a szőlőkkel
a katedrálisok kőoszlopai és aranyos kupolái
zajos kis kocsmáikkal a kikötők
az állomások hideg és bűzös várótermei
ahol torkaszakadtából szólt a gramofon
s a portás messzi, idegen városok nevét kiáltozta
egyik kezében vörös zászlóval, a másikban apró ércharanggal
ami úgy szólt, mint a boldog részegek nevetése.
A virágok eltűntek s a föld alatt más növényzettel
keveredtek össze, elbújtak a nap elől
és megmérgezték a mélységeket
s végül a fekete televény kifordította beleit.
Így vesztettük el hazánkat és reményeinket.
Néha érkezik egy levelezőlap tábori számmal
s ez az üzenet olyan, mint a nyers fájdalom ordítása
hiába betűzöd, saját rémületed tükrözi vissza
és sírsz és vérzel együtt a sebesültekkel
de mindezt olyan halkan és gyáván
hogy a zsarnok ne lásson másnak, mint amilyennek látni akar
mérleggel és karddal a kezében.
Íme harangozom és trombitálom helyetted is
a fák levelei nemsokára lehullanak
egy év ismét tovaszállt
s vannak, akik már ott állnak a kapu előtt
hogy leüssék a lakatot és kitárják sarkaiból
az új nemzedék előtt, amely leszakadva anyja melléről
erősen és derűsen érkezik megint.
Nem találom sehol
Halk lábhegyen jöttem át az éjen
hogy üdvözöljem őt, mielőtt virrad
hogy lássam könnyű, rózsaszín ingében
amint pajkosan nyújtózik s aztán
megfürdik a hajnal forrásánál.
Halljad, hogy ablakodon kopogok
alszol még, vagy kiszálltál a fészekből?
Neved kiáltom s nem talállak sehol.
Kerted rózsákkal teli s ó, ezek
a rózsák is mind sírnak utánad.
Merítsünk egy kortyot a tavaszból
jöjj, Anna, szívem fölé tűzött csillag.
Irgalmasság, ez egyszer ne kerülj el!
Mielőtt hamut hintenék fejemre
engedd, hogy lássalak, drága Kedves.
Kísértés
Elhagyom fiatal szeretőmet
és útrakelek, mint hajdan
lehet, még emlékeznek rám
a vad kutyák s a zengő ligetek.
Ne búsulj úgy, mondom a szívemnek
napos utakon járunk majd
se határkő, se kerítés
s elcsenjük azt, amit megkívánunk.
Vagy így, vagy úgy jutunk révbe, mindegy
mostoha ringatta bölcsőm
és ott, ahol én harcoltam
ki bánja, ha kialszik egy csillag?
Isten veled, vágyaim hamuja
Isten veled, üres tálam
intsetek búcsút cimborák
hontalan maradtam e szép földön.
Nehéz idők
Ó, Istenem, heten voltunk, mint a gonoszok
hét öreg legény, unottak és szegények
néha dolgoztunk, néha csak ittunk s aludtunk
vágytunk vissza mind elhagyott hazánkba
hívtak a tág mezők s az aranyló utak.
Nem hagytuk el a várost, e zengő szigetet.
Rumot ittunk és fűszeres, nehéz kolbászt
őröltünk fogaink között, mint a farkasok
aztán lementünk az álmos nagy folyóhoz
és a kőlépcsőkről áztattuk lábaink.
Így múltak el felettünk tavaszok és nyarak
így felejtettük el a víg asszonyokat
sok kis aranyhal cikkázott át álmainkon
s hiába jött a hajnal, mi csak hevertünk
rút végzetünk jegyével a homlokunkon.
Külvárosi elégia
Más egek alatt más föld ez itt, barátom
mint ahol te élsz s végzed könnyű dolgaid
nincs virágos rét, hol barika legelne
ércmadár rikolt vásott gyártetők felett.
Alig hogy csurran a kék hajnal sugara
apa és fiú egymás mellett baktatnak
álmosan még s ó, reménytelen, mint akik
nem nyűhetik el rút sorsuk bilincseit.
Rozsdaszín sapka árnyalja be homlokuk
pernye és hamu hull le rájuk örökké
s ha akad köztük, ki elvágyik e tájról
nem verődhet túl ősei sírhantjain.
Egy szem gyümölcsöt, egy dalt kívánnak olykor
de nincs, semmi nincs nékik a szép világból
s hiába várnak derűsebb ébredésre
mint vad keselyűk tépik őket gondjaik.
Búcsúzó
Nem a hősiességed csodálom s nem azért dicsérlek hogy fegyvert fogtál ellenségeidre.
Erős voltál, de nem büszkélkedtél vele
szegény voltál, de sohasem siránkoztál miatta.
Ó, milyen kevesen akadnak hozzád hasonlóak ebben a gonosz nagy világban.
Mindenki többnek mutatja magát, mint amennyi
mindenki hangosabban sír, mint amennyire a sebei fájnak
s te előttük jártál begombolt köpenyben
és felszabadult, messzelátó lélekkel.
A költő, ha még nem adta el magát az ördögnek
érdemesnek tartja, hogy szóljon rólad
mint, ahogyan lelkesült szavakkal beszél
a természet tisztaformájú, jóillatú dolgairól
melyek a maguk egyszerűségében és üdeségében olyan magasztosak
mint a körülöttük és bennük lévő Isten
ugyanúgy, mint az ember, aki te voltál
elveszett barátom
fegyvertelen harcos
támogatója a csüggedőknek.
Barát és bajtárs üzen feléd az ismeretlenbe
a szív hangja szól most, hallod-e még?
A tűz nem lobogja túl, a szél nem tépi szét ezt a hangot
száj szájnak adja majd tovább, hogy elérjen hozzád
a part túlsó oldalára, amely ismeretlen előttünk
de te már önfeledten alszol az idegen pázsiton
mint aki elvégezte dolgát, akkor is, ha félúton megállították –
elszakítottak a földtől, amin álltál
s a csillagok kihunytak feletted.
Mi itt vagyunk még, hogy emlékedet őrizve
vessünk és arassunk, szerkesszük meg gépeinket
és ússzunk szembe az árral
ami annyi szennyet és vad hordalékot sodor felénk
és egyre fogynak soraink, de ugyanakkor látnunk kell
hogy folyvást gyarapodunk, magunktól sokasodunk, mint az erdő
és kimeríthetetlenek vagyunk, mint a tenger.
A gyilkosok, akik ránktörnek
millió eleven tüskébe akadnak
minket ölnek és ők pusztulnak bele.
Ó, barátom, te lehulltál, mint levél az ágról
de a törzs itt maradt és tavaszra újból virágzik.
Miért is siratnánk hát, mi értelme lenne
hogy bánatukban vesztegeljenek azok, akiknek küldetésük van?
Lehet, hogy ismét el kell hagynunk szülőinket és testvéreinket
az útnak, amin járunk talán sohsem lesz vége
és te és mindazok, akiket erőszakkal elszakítottak tőlünk
velünk maradtok örökre.
Záró akkord
Nem messze már az idő, hogy ránc töri meg homlokom
csorbulnak a fogaim s halántékom dér lepi be.
Nem messze már az idő, hogy szégyennel elbujdossam
a kedves lányok elől, akik most élik világuk
csókra és harapásra érett szájjal, pirosan
mint egészséges gyümölcs, ha nő és édesül a fán.
Rút öregember leszek, elbocsájtva mindenkitől
édes emlékeimet, mint nyűtt terhet cepelem majd
lecsüggedt vállaimon s a halálra kell gondolnom
aki egyre közeleg. Néhányszor tán leülök még
a faragott padkára, ami házunk előtt gubbaszt
várván a szeretőket s a víg vasárnapi népet
néha még akad talán, ki rámhunyorgat pajkosan
de ez már a szánalom hűvös ajándéka csupán
egy kézszorítás, egy mosoly, egy gerezd a duzzadt fürtről.
Ó jaj, vén ember leszek, mire párszor kering a föld
ne nevessetek, ha majd egyedül ballagok tova
az úton, hogy elérjem ama idegen országot
hol fehér, puha ágyam megvetették az angyalok.
Éjfél előtt
Ó, Istenem, akit nem ismertem soha
ó, boldogtalan szülőim, akik elhagytatok
mielőtt bekövetkezett az apály
hogy az enyhe partok mentén tova sétálhattam volna
gyermeki mosollyal, bánat és félelem nélkül.
Hívott a liget s a lankás őszi tájak
ahol a parasztok éppen betakarították a termést
s gőzölgő tálaik körül szívesen látták volna az idegent.
A kapuk nyitva álltak, egy menyecske a dombon
felemelt kezekkel intett felém
s én ellenkező irányba indultam, mint a vakok
akik nem látják merre az út és merre a kerítés.
Folytonos bolyongásra ítélve, ó, Istenem
hiába kiáltok feléd. Súlyos terhekkel a vállamon
menni kell tovább, emlékezve a meleg anyaölre
s a testvérekre, akik esténként megmosták a testem
s rámadták a hosszú, fehér ingecskét
mielőtt karjaiba fogadott az álom
mielőtt a szoba homályos sarkából előlépett az angyal
hogy fejem alá hajtsa a tenyerét s meggyújtsa felettem
a sárga holdat s a remegő ezüstös csillagokat.
Az éjszaka törmelékei között
úgy figyelem magam, mint egy idegen férfit
aki túllépte az ötvenet s még mindig
nem akarja megadni magát
céljai és reményei vannak
naponta gondosan borotválkozik
mosollyal köszönti a nőket s ha tovább megy
titokzatos körök záródnak mögötte
s előtte a lámpák, mikről nem lehet tudni
kik és miért lobbantották fel.
A falak mohától zöld hasadékaiból
saját árnyaim lépnek elő
megannyi fájó változata életemnek
s a dal, amit énekelek
a világ végéig hiábavaló epekedés marad.
Mások hajón és vonaton utaznak
s hogy méláznak az elhagyott dolgok emlékén
szívük fölött egy rózsa bontja szirmait
ó, nyíló vörös rózsa, aki te voltál Kedves
mindig nélküled és mindig téged keresve
mi sors vár rám e tépett, idegen világban?
Elhanyagolt kertek
I.
Ha van még szép szó a nyelvemen, ma rólatok zengjen
világ szegényei, akik oly régóta keseregtek
a tündöklő városok és a vén falvak zugaiban
s oly egyhangú dallal lépegettek tova az utakon
amik sehová sem vezetnek e bolond világban.
Illő lenne, hogy külön-külön dicsérjem arcotok
törött vonásait és a csontos, nagy kezeiteket
amiket eltorzított a munka s a tél hidege
s ó, milyen különös hárfa zenéljen rongyaitokról
mik befedik a sebzett mellet s a hajlott gerincet?
Lám, a költő milyen gyarló most, hogy szólnia kéne
kesereg maga is, mint aki sok árva testvére közt
nem találja helyét s míg elfolyik mellette az idő
boldogtalan álmodja: sapkátok tépett karimája
Megváltónk aranyfényű glóriájához hasonló.
II.
Régi társak, akikkel együtt tanyázom ma is
a város peremén, ó, ti reszketeg kis
öregek, teherbíró fiúk, csinoska lányok
milyen súlyos egek virrasztanak felettetek
s alig lobban fel egy csillag, máris kihuny.
Látom itt a mennyegzők és temetések sorát
s ami rejtőzik az ónszín fátylak mögött –
s ó, bár milyen távol sodródunk egymástól, tudjuk
a mi utaink mentén teremnek a szerelem
s a barátság legkeserűbb gyümölcsei.
Olyan az életünk, mint az elhanyagolt kertek
fény nem öntöz bennünket s a vad téli szél
gyökereink alól a szűz földet is kimarja
s hiába várjuk fáradt szívünkre a kegyelmet
korom és hamu takarja mindörökké.
A halott
Azt mondják halott vagyok s holnapra megássák sírom
se nevetnem, se panaszkodnom nem szabad többé
fekszem majd az izzadt, nehéz föld alatt
mint akinek semmi köze a világhoz.
Nem tudom kihez forduljak e mély, fekete csöndben.
Talán még emlékeznek rám néhányan a városból
ahol ugyanúgy éltem, mint a többiek
akik ott maradtak láthatatlan bilinccsel a tagjaikon
belakatolt szájjal és reménykedve mindhiába
hogy meghasadt felettük az ég s az Úr hangja
teli jászolhoz szólítja őket.
Ki érthetné meg némaságom és ki láthatná magát
a szemeimben, amik örökre lecsukódtak
s pilláik között megfagytak az utolsó könnycseppek
s aki olvasni tud, olvashat-e még arcom rovátkáiból
amiket hosszú idők véstek rá örömeimben és bánataimban?
Összekulcsolt kezekkel mozdulatlan fekszem
de nem kívül a világon, ami éppen úgy él és ég
mint tegnap s mint billió évekkel ezelőtt.
Rámbukkan a fény és paskolnak a levegő hullámai
gondolnak rám, akik szerettek
s őrájuk megint mások gondolnak szeretettel
egymásbafonódva, mint a lánc szemei.
Ha le is hullottam a fáról, amin születtem
nem egyszer hallottam a madarat, ahogy mellettem énekelt
szólottam a nappal, ha szétterítette sugarait
s az éjszaka csillagai között
kézenfogva vezettek tova az álmaim.
Félelmetesen szép halál, ha rámbukkantál a sűrűségben
s úgy döntöttél, hogy le kell térnem e züllött csillagról
hagytam magam mögött néhány bátor pillantást
néhány csókot azoknak a száján, akiket szerettem
s a sivatag közepén állva elmondtam néhány igét
amik tovább zengnek málló csontjaim felett.
Csavargók
Hogyan magyarázzam meg néktek, melyik az az út
ami visszavezet hazátokba
s hogyan értessem meg a kíváncsiakkal
kik is vagytok ti tulajdonképpen?
Ó, emberi képet öltött napok, holdak
hullámtörő viharok és enyhe, keserű ízű szellők.
Emlékeim vergődnek, mint a véresre sebzett madarak.
Hosszú ideig tartottam veletek, de nem ismerhettem meg
a titkot, ami izgalomba hajszolja szívetek
s zölden lobog fel szemeitekben, mint a lidérc.
Tündérek bókolnak előttetek, hogy áthaladtok a ligeteken
betolakodva a fiatal lányok álmába
egy láthatatlan kéz kenyeret és rumot oszt szét köztetek
s úgy látszik, a folyam, amit ti hempergettek végig a planétán
nem torkolik a tengerbe és nem apad ki soha.
Valahol tán felszáll értetek egy sóhaj s előtör egy könnycsepp
de mindez már hiába. Kitépett gyökereitek
nem kapaszkodnak meg a talajban
és senki sem veszi észre, ha egyiktek, vagy másiktok csillaga
alázuhan a mélybe.
Rábeszélő sorok
Lenne hozzá szíved, hogy csakugyan elmenj tőlem
s lenne hozzá szád, hogy kimondd az utolsó szót?
Házatok felé fordultan állok a hídon
szomorú az arcom és a szívem még szomorúbb.
Ó, hát feledhető mindaz, ami volt és a fény
mi szép fejed körül sugárzott, elfakulhat
valaha is? Lábaim gyökeret vertek itt
s a vad őszi szél hiába tépi meg fürtjeim.
Hívó kiáltásodra várok az éjszakában
nem hervadhat el így a kert, amit gondoztam
s az út, amin jönni szoktál, nem kerülhet el
annyira, hogy ne láthassalak többé már soha.
Miért haragszol, vagy miért untad el szerelmünk?
Ablakod sötét függönye mögött hallgasd csak
mosolyodtól részegen énekelek most is
s a te szemeiddel néznek le rám a csillagok.
Romain Rolland halálára
Alszol nyughatatlan lélek s a világ
melyről álmodtál, most valósul meg igazán
sorban kinyílnak előtted a kapuk
és egyformán jók hozzád mindazok, akiknek
csak egyszer is üzentél az életben.
Vándor, ki oly magányosan bolyongtál
a tömegben, idők hegyein-völgyein át
megadhatták volna a dicséretet
s helyette számkivetettek idegen földre
mint aki nem őhozzájuk hasonló.
Mi hát a bűnöm, kérdezhetted magadtól
csöndes óráidban a sötét négy fal között
vagy a végtelen hajnali sétákon
miközben Franciaországra emlékeztél
és a népre, ki a világra hozott.
Mit is felelhettél volna lázadó
ifjúságunk egyetlen atyai barátja?
Ha sorra veszed burjánzó vétkeid
amiket könyveidben osztottál szét köztünk,
máris visszahull rád jóságod fénye.
Milyen csapatai röpültek feléd
a leveleknek, milyen sóhajok és vágyak
századunk terhét cepelted válladon
s csak lépkedtél tovább a véres folyók partján
hol a vad halál virágai nyílnak.
Ó, te szikár, sápadt homlokú ember
hogy is állhattál meg a gonosz viharokban?
Hogyan meregethettél tiszta vizet
a mérgezett kutakból s hogyan találtál ránk
a harag és irigység bozótjában?
Meghaltál volna, írják az újságok
s én testvéri gyászomban mélyen fejet hajtok
és szólítlak benneteket munkások
diákok, gondoljatok rá, ki elment tőlünk
s száll egyre távolibb csillagok felé.
Partizánok
Szóljatok róla, hogy el ne tűnjön nyomtalan
hős volt, aki karabéllyal védte a falut.
Beállította fegyvere ravaszát és gyilkolt
hogy meg ne gyilkolják bimbózó fiatalságát.
Aztán pajtásaival a hegyekbe menekült
az erdők sűrűjében lapultak, a deres mezőkön
mint az üldözött ragadozók.
Apja béres volt, anyja meg mosónő.
Mondják, az ilyen szülők gyermekének
a némák, süketek és vakok között a helye
s ő fegyvert fogott, hogy megvédje kedves faluját
hogy megfélemlítse a gyilkosokat és rést üssön közöttük
emlékezve tiszta, gyermekkori szerelmére
a patakra, ami a kertek alatt sompolygott tova
s mindarra az apró-cseprő holmira
ami oly felejthetetlenné teszi elhagyott világunk.
Akik még éltek az ellenség kemény gyűrűjében
álmodtak felőlük s látták, hogy a rejtett ösvényeken
közelednek a hideg és csillagtalan éjszakákban
s tudták, a tehenek bőgése s a kakasok harsogása
mind az ő érkezésüket hirdeti.
De eldűltek, mint a letaposott füvek s ő is
ott feküdt a vérszínű holdsarló alatt
némán és elhagyottan.
Azóta minden harang őérte szól
minden vér érte dobol a szívemben.
Isten, ha vagy, szent trónusod előtt
részesítsd atyai kegyelemben
értünk virrasztott a poszton s mi áldjuk őt
ó, elérhetetlen béke, ami után vágyunk
adj néki örök nyugodalmat.
Ostrom után
Győzni szerettek volna,
és elhulltak, szegények.
Rózsa virult a sapkájuknál
mikor elindultak
a vonat ablakából még egyszer
intettek a lányoknak
aztán szájukhoz emelték a kulacsot.
Nappalok és éjszakák
váltakoztak felettük
s ők csak rohantak
gyilkoltak
és gyáván szűköltek
káromkodtak
sírtak
mint, akik eszüket vesztették.
Kinek a homlokát, kinek a szívét
taposta szét a halál
s csak a nap, a hold és a csillagok látták
a város alatti réten
karjukat egymás felé nyújtva
feküdtek a hullák.
Drága testvér
hiába is indulnál feléjük
hiába is ébresztgetnéd őket
kicsordult vérüket
a föld már beitta
beitta.
A folyó partján kövér halak bűzlenek
a torony elszállt a horizont felett
s a felhőtlen táj
alszik
aluszik
mélyen.
Budapest
Azok helyett, kik elhagytak, ó drága Város
ölemben dajkállak és beszélek hozzád
mint szegény beteghez, akit meggyaláztak
az idegenek. Lapulsz az esti homályban.
Hová lett illatod, ablakaidnak fénye
s a régi népség, ki utcáidat rótta?
Fekete hollóraj vonul el feletted
vad zenebonával egyik a másik után.
Torony nem veti rád árnyékát s a kürtők is
alázuhantak a pokoli mélységbe
korom és pernye keseríti el torkunk
s a hajnali széljárat tovaleng mellettünk
anélkül, hogy megkongatná a harangokat
anélkül, hogy a vak zugokat feltárná
csupán a bujdosók sírása hallatszik
valahol az örvények szélén – ó, fájdalom.
Aki még él itt, egyedül csatangol tovább
gyászfátyol leng utána és fanyar mosoly
kíséri a számkivetettség utain
s hogy átlépi gyermekkora szép emlékeit.
Ó, szívendöfött Városom, könyörgök érted
érintsen a fény s az ébredés ritmusa
mielőtt űzött fiaid és lányaid
kihullanak Istennek fáradt tenyeréből.
A túlsó partról
Budapest, ma láttalak először fényben
hogy lefelé jöttem a hegyről
hol barátaim élnek emlékeik közt
kertek sűrűjében a házuk.
Messze egy kék torony állongott a ködben
ó, bús visszhangtalan kiáltás
a Duna felett ekkor vérzett el a nap
s íme, felragyogott a város.
Árulók és orvgyilkosok áldozata
két arcod mutatod egyszerre
egyiken feslik a megifjodott élet
másikon fagyott vér sötétlik.
Hirdetem, hogy bontogatod már szárnyaid
s ha az éj barlangja kitárul
lámpáid gyöngyfüzére világítja meg
az utat, min félve baktatunk.
Pesti lovak 1945 tavaszán
A város romjai közt, az úton, mely az égig ér
mint ócska rongyokkal leterített csontváz
néhány ingatag, vak lovacska poroszkál
és fönt, fönt, messze tőlük ragyog a márciusi nap.
Milyen vihart éltek át és milyen gyötrő éhezést
ha sírni tudnának, sírnának még folyvást
de máris, mint akik sorsukat feledték
húzzák a rossz szekeret és bólogatnak szelíden.
Mint hű testvér köszöntöm őket, mielőtt kidőlnek
akár a száműzöttek csoszognak tovább
mit se tudnak róla, hogy egy két óra még
s bárddal és taglóval törnek remegő csontjaikra.
Széthulló fájdalom
Tíz hónapja a feltámadásnak
tíz hónapja tart a vajúdás, hogy ujjá szüljük magunkat
hogy kiegyenesítsük megroppant gerincünket
hogy összeillesszük arcunk széttört vonásait
feledve az árkok és pincék homályát
az idegen hangot és idegen tekintetet
ami gyilkos tőrt vert a mellünkbe.
Hol van a csöndes folyóparti városka, ahol születtem
hol a meredek utca, játékaim színtere
rigó fütyült a kertben
s az ablakban muskátli virágzott
ó, szerelmem első virulása
névtelenül bolyongok Pest romjai közt
s nincs, akit a nevén szólíthatnék.
A vasút órája megállt pont tizenkettőn
de már láthatod olykor, a megbékélt angyal
lanttal és kalapáccsal a kezében
végig oson a kihalt sikátoron
s a szabadság kürtjei szólnak
hallgasd csak, a te szíved húrjai zengnek újból
a múlt árnyéka, íme, ketté hasad
s a reménység fáklyái világítanak.
Talán egy nap még, talán csak egy óra
elszáll a hamvadó tűz füstje
az elhullott vér kivirágzik a porból
a szerelmes rátalál kedvesére
az elhurcolt ifjú megtér szülőihez
s a költő újra énekelhet álmairól
amiket oly hosszú időn át dajkált
vérző szíve felett.
Menetelés közben
Ne aggódj és ne jajveszékelj
a nagy forgásban forog minden tovább
veled, vagy nélküled, mindegy. Egy madár csipog a fán
a halak buborékokat küldenek a tenger színére
miközben ikráikat lerakják a mélyben, a korálok és kristályfalak árnyékában
s mindez jeladás, nevetés, vagy vészkiáltás egy másik világból
mely ép oly idegen előttünk, mint a saját arcunk, amit
a tükörben nézünk meg olykor kíváncsian és báva rádöbbenéssel.
Ne aggódj és ne jajveszékelj
a hűtlen kedves, a harácsoló kereskedők s az őrült háborúk miatt
mind kívüled vannak s a pusztulásuk után se jön meg nyugalmad.
Arra lettél, hogy sződd a tarka szőnyegeket, minek se vége, se hossza
dalolj az aggok és gyermekek örömére
messze hangzón, túl az ismert világok határán
ahonnan majd egyszer visszatér a hang és figyelmezteti utódaid
hogy éltél és nem is hiábavalón.
Ó, az idő kegyelmes hozzánk, lerakja rétegeit
s hiába kérnénk az ellenkezőjére, maga alá temeti irigyeinket és vádlóinkat
ne átkozódj hát s kezed ne mártsd a véres tócsába
anyád gondoljon rád, mint ártatlan, ma született gyermekére
aki érdemes, hogy felszökkenjen és szétterítse virágzó ágait.
Józan ésszel és vaslakattal lezárt szívvel beszélek
mint aki megette kenyere javát s kilépett a szerelem bűvös hálójából
hazafelé tart a lerombolt város sikátoraiban
s gondolja, nem azért jöttem, hogy megadjam magam, hanem, hogy győzzek.
Ha összeadom éveim számát, rádupláznak felhasított sebeim
s mégis, ha zene szólna, táncolni sem volnék rest.
Ó, hogy örülök neked, mélyre látó két szemem és múlhatatlan ifjúságom.
Eljön majd az óra, mikor fejszével csapnak rám
s a jóságos nagy tenyérből, ami oly könnyedén emelt a magasba,
aláhullok a mélybe, hol szülőim és testvéreim alusszák örök álmuk
de addig nem mondok le semmiről.
Költő, harcos katona és serény munkás vagyok egy személyben
aki nem tartozik senkinek. Egymagában indult el az ösvényen
melyről jól tudta, e zord világban sehová sem vezet
s azért csak megy tovább a kétség bokrai és bánat vermei közt
mint akinek magasra emelt vörös zászló int a távolból
mint akit a pásztor kiválasztott a nyájból
mondván – nyakadban a csengővel csöngesd szét a táj
sorsunk elnémulhatatlan énekét.
Tévelygő ének
Aludni szeretnél s csak hemperegsz
derékaljad kemény, a párna éget, mint a tűz
gyönge lélek, így gyötörnek bűneid
amiket titkon elkövettél s amikre ezután kerül sor.
Kinőttél puha gyermekcipőidből
szabadon éltél, mint a madarak s a virágok a réten
most magányos és szerencsétlen vagy nagyon
s egyre ritkábban fordulsz vissza a múltba
ami szép volt, akár egy keleti bazár.
Lásd, a zöld selyemsátor ajtaja nyitva most is
s a kamasz, ki magad voltál egykor
éppen átlépi a küszöböt
válláról harmonika csüng alá, rézszögekkel kivert szíjon
s az édes tubarózsa illata leng a szíve körül.
Hogyan vessem össze a kék ködben lebegő múltat
s a jelent, amit véres lábnyomok szennyeznek?
Városok és országok emlékeznek rád
akadtak ott messze asszonyok, akik
szívesen öleltek volna meleg és illatos keblükre
volt köztük szőke és barna s olyan fiatal
akinek égett és tündökölt két gyönyörű szeme
mint a csillagszóró gyermekkorunk örökzöld fáján
s te minderről megfeledkezetten baktattál tovább
akár egy kalandor, óriás, kitárt szárnyú madár
amint éppen a tavaszi szél hullámain úszik.
Már korbácsol az ólmos, sűrű eső
minden csupa nyirok s a szagok áthatóvá válnak
a mocskos szerelmek, a baromi munka s az örök szegénység
nyomasztó párolgását nem felejthetem hát soha?
Üdvözlet az álcázott szenteknek a külvárosokban
azoknak is üdv, akiket teherbe ejtettek az ellenség katonái
azoknak az anyókáknak, akik elvesztették drága fiaikat
és hozsanna mindazoknak, akik hűek maradtak hazájukhoz
s azoknak is, akik a prófétákhoz hasonlóan
kézenfogva vezették társaikat, hogy megmutassák nekik az Ígéret földjét
közben térdrecsuklottak az idegen erőszak csapásai alatt.
Forradalom, megsebzett szívünk fergetege
igazságosan csak te oszthatnád ketté a világot.
Tüzes glóriáddal repülj föl álmaimból
így, kegyetlenül fáradtan a lét peremén bolyongok
és várom a napfelkelte első sugarait
mikor elhangzik érted a munkások és parasztok mély sóhaja
gonosz, szép világ.
Meditáció
Társaimat keresem az elhagyott utakon
azokat, akik fegyverrel harcoltak, azokat is
akik fehér papírlapok fölé hajoltan írtak
és döngették az éj kapuit, hogy kinyíljanak.
Halottak néma menete vonul el előttem
a völgy aljában s a templomok árnyékában menetelnek
kiégett szemükben a fájdalom mélysége ásít
lefegyverzett katonák és meghajszolt polgárok
egyazon törvény elvérzett áldozatai mind.
Nem lépnek a kutakhoz, hogy merítsenek belőlük
nem fordulnak meg, hogy búcsút intsenek kedvesüknek.
Ó, szörnyű játék, amiben így alul maradtak
de lesz egy pillanat, mikor távol e világtól
megidézzük őket az esteli órák csöndjében
s a mezőn, hogy sétálunk a tavaszi ég alatt.
Építő lélek
Nem álmodni szeretném a jövőt
hanem építeni fokról fokra
derék kőműves szeretnék lenni
mérőónnal és acél kanállal
a kezemben, ott a magasban fent
ahová én magam segítettem
önmagam virágzó ifjúságom
tüzében, lengve ég és föld között
boldog szerelemmel a szívemben.
De lám mennyi árok és határkő
a súlyos rög kegyetlen marasztal
merre hát a tűz, ami vezérel
s hol a szárny, ami könnyedén emelne?
Sírjak tán mint a gyöngék sírnak mind
feledve a zengő nyári hajnalt
amiben mezítelen fürödtem
és feledve a mosolygó kedvest
aki tárt karokkal intett búcsút.
Panaszló dal ne hagyja el ajkam
szememből ne csurranjon ki a könny
ami ma zárva marad előttem
holnap kitárul, mint a ringó kert
kapuja, amin szőke fürtökkel
szökkentem át víg gyermekkoromban
keresve Őt, mivel úgy képzeltem
ott lelem az elhagyott tó partján
és éppen kék rózsáit öntözi.
Aki így táncolta át a múltat
mennyi, mennyi aranyfényt remélhet
a jövőtől. Nem menekülök én
szűz vágyaim ragadnak el innen
feléd tekintek s bilincsem lehull
hogy elérjem azt, amit még ember
el nem ért a térben és időben.
A láng kitör majd a hamu alól
s mély álmából felébred a lélek.
Így építelek drága jövendő
álomból és tömör valóságból
angyal vigyáz rám a létra fokán
s a nap szív magához mind közelebb.
Himnuszod énekelem, nagy élet
a falvak és városok énekét
ahol társaim milliói élnek
száraz kenyéren és langyos vízen
s az egek viszfényével szemükben.
Dalom és mosolyom bokrétáját
nyújtom felétek testvéri kézzel
s hogy állok a valóság talaján
elkötöm hű szerelmünk csónakát
mely a jégtáblák között vesztegelt
íme csak lobbanó fény a sorsunk
a beláthatatlan vad prériken
egy téveteg szó, egy asszony talán
amint vállunkra hajtja szép fejét.
Új versek [1947]
1947
Az igaz költőkhöz
Ki bízta ránk a nagy munkát, a rend gyarapítását és a szabadság hirdetését
ne kérdezzük kicsinyes töprengéssel, de szorgalmasan végezzük a dolgunk
és úgy, mintha csakugyan mesterei lennénk az alkotásnak
mintha egy palota felépítéséhez kezdenénk a semmiből
s mutassuk meg a tömör, kemény falak máris emelkednek a magasságok felé
holnap tető alá kerülnek s az egész ott áll majd
a tér közepén rendületlenül.
Vállaljuk, ami kiosztatott számunkra
túl a szakma pénzügyein s a tudósok szemérmes magányán is túl.
E pillanatban szót sem érdemelnek a bajok, amiket elszenvedtünk,
s a gondokat is feledjük, amik soványra vésték
sápadtra sorvasztották arcunk színét.
Kövessük azt, aki előbbre lép, fényesre élesíti eszközeit
a hit lángját gyújtja fel ott, ahol mások csüggedten már aludni készülnek.
Mit számít, hogy némelyek mániákusoknak neveznek bennünket
hogy ajkunk előtt elhúzzák a mézesmadzagot s végül
bontani kezdik állványainkat.
A lélek mély forrásai táplálnak minket
soha nem volt fontosabb az okos szó és a helyénvaló cselekedet
soha nem álltunk tömörebben egymás mellett, reménydús bajtársak
soha még harc igazságosabb a miénknél
soha mértéktartóbb, soha vértől mocsoktalanabb
de a gonoszság sem volt soha szívósabb, ravaszul számítóbb
mint éppen most.
Nem jósolunk rózsaszín jövendőt s nem nyújtjuk át az ígéretek csokrát.
Üres szavakkal nem léphetünk a boldogtalan szegények elé
és nem ruházhatjuk fel az utcára került árvákat
kinek a jószándékával olajozzuk meg gépeinket
kit emeljünk fel védőszentül, ha árvíz fenyegeti a falut?
Minden elmozdult a helyéről s most mindennek új alapot kell vetnünk.
Aki derekasan harcol, csak az remélheti a győzelmet
mellé állnak a szegények és kitagadottak, néki adják szívük bizalmát
figyelik pillantását s felőle álmodnak álmaikban.
Ilyen a mi sorsunk, költők – örökké nyughatatlan népség
fegyvertelen bajnokai az építésnek.
Elszakíthatatlan lánc
Hogyan mentselek meg idegen? Ismeretlen táj fiai, mit olvassak ki arcod ráncaiból s mit a szemeidből, amik oly ijedten
néznek rám. Bevallom: gyönge vagyok hozzá, hogy kivezesselek az erdőből, ahova kergettek. Hallgasd a szavaimat,
ugyanolyan szelídek, mint a tieid, ugyanolyan semmitmondók. Végül is azt hiszem, én te vagyok és te vagy én. Egy
mag ikrei, egy törzs, amit a villám kettéhasított.
Katonák cirkálnak a vidéken, zárt kapukon dörömbölnek és jajgatnak az üresnek tűnő sikátorok. Violaszín felhők
mögött virrad felettünk a hold. És sajnos, ember vagyok én is, hozzád hasonlóan ott játszottam a városvégi grundon s
azóta elszenvedtem mindazokat az ütéseket, amiket a sors mérhet ránk. Forradalmak lelkesítettek és megkínoztak a
háborúk. Társaim közt oly szegény és elhagyatott voltam s mégis róluk énekelek, mint aki nem szakadhat el tőlük soha.
egymást, induljunk váll-váll mellett a hajnal kapuja felé. S ti többiek, bocsássatok meg nekünk. Nem ellenetek lázadunk,
csupán önmagunkhoz szeretnénk hűek maradni. Munkás, küszködő asszonyok szültek minket s a nagy terek vonzanak,
új dalok és új szerelmek. Hajcsáraink és rágalmazóink, béküljetek meg velünk s add a kezed, te idegen testvér.
Önmagunk parancsa, hogy járnunk kell az utat, az árvák és özvegyek útját, mely a beteljesedések országába vezet.
Invokáció
Augusztusi hajnal, ó, te csodálatosan áttetsző edény
cirógató langy szelekkel és sugárzó fénnyel tele
ó, üde szűz leányzó, kinek özvegy nénje, az éjszaka
feledhetetlen gyászával már az erdők sűrűjébe
s a hegyek barlangjainak mélyébe vonult
s te most itt állsz viruló bájaiddal
kelleted magad valamennyiünknek, akik
kinyitották szemüket a világosságra.
Ismerlek jól s mindannyiszor látom
ha átlibbensz kertem sövénykerítésén
sugaraid érintésétől dalba kezdenek a madarak
guggoló magányukból felnyújtóznak a növények
babok, borsók, petrezselymek, saláták harmattól csillognak
s szinte hangosan nevetnek együgyű örömükben
a csönd hárfája zeng s a beérett, hatalmas napraforgók
felédnyújtják csipkézett, aranysárga tányérjaikat, melyekben
fekete, olajdús magvak csillognak.
Bámulatraméltó hercegnő vagy te s tán annál is több
mezítelen s az illendőség szabályai nélkül lépsz elő a homályból
s mégis, ki lehetne nálad szűzibb és szemérmesebb
gyermekek és aggok, nők, és férfiak egyformán hódolnak neked
s megérdemled, hogy a klasszikus mesterek alkotásaihoz hasonlítsalak.
Hatalmas életerők sugároznak belőled, a legparányibb létező is érzi
nélküled boldogtalanul éhezne és szomjúhozna
a rab virágok a cserepekben s kint a szabad mezőkön ugyanúgy
halk neszeidre részeg bódulatban ütik fel fejüket
szemlátomást nőnek és teljesednek, mert szépek akarnak lenni előtted
üdék és kívánatosak. S ó, a végtelen kék folyók s a csillámló kis patakok
milyen gondtalan mondják el vándorlásuk énekét.
S én is úgy lépek eléd, mint aki bevallja parány voltát
és szívesen tolmácsolja a világ dicséretét.
Oldozd fel nyelvem, hogy dalaim méltóan szóljanak hozzád
oly harsanók legyenek, mint a virágzó erdők
s oly gazdagok, mint a kiismerhetetlen ég, mint a tengerek mélye.
Csodálatos láng, mely a sötétségből lobogsz fel
vér nélkül született, ismeretlen jövendőnk hírnöke
hangszer, melyen az élet milliónyi ritmusa zeng
legyek én is a te részed, visszhangod legalább
az új napok kezdetén.
Kertem varázsa
Íme a szép kísérlet, amire vágytál teljesedik
dús hagymák és saláták között jársz s amott egy kék
harmattól ittas rózsa virít, hirdetvén magát
a hajnali fénypatakok tükröződésében.
Szólítsd nevükön kerted önfeledten zengő népeit
oly parányi itt minden s mégis élettel teli
hol nemrég a háború vaspatái tapodtak
vadgerle ül a fészkén és sárgarigó fütyül.
Tárva a kapu és elszállt a csönd, ami homok ágyán
aludt a tömör falakban, akár a jó tündér
ez már a nappal győzelme s a munka kürtje szól
ó, város, ahol éltem, dicsértessék emléked.
Tegnap még panaszoltam: nincs pénzem, fáradt vagyok nagyon
holnap vasderes paripán vágok át a réten
s a sok szép dal, ami botló nyelvemet emeli
versenyre kél ott fent, fent az égi csillagokkal.
Örülj hát te jobbik énem, nehéz volt az út idáig
új otthon, első vasárnap s íme mindezt, mindezt
az ismeretlen pillanatok szédületében
mintegy csokorba gyűjtve nyújtom át Néked, Kedves.
Májusi ihlet
Messziről jöttem s ők azt mondták, maradj velünk, pajtás
házuk kapujában álltak, vígan, szomszéd szomszéddal
s láthatták a feladatot, mit teljesítenem kell
vörösen lobogó zászlót vittem a tömeg előtt.
Munkások és parasztok vándoroltak az utakon
csapongott a szél s a messzeségben kertek virultak
ki szembe jött velünk, hihette, a zengő időben
ölni és gyújtogatni indulunk egy világ ellen.
S lépkedtünk harag nélkül, csak azért, hogy felmutassuk
igaz szívünket fájdalmaival, reményeivel
hogy világgá énekeljük májusi ünnepünket
mely belőlünk sarjadt s megmutatja arcunk redőit.
Ó, hát kicsodák a mi hű barátaink, daloltuk
gyertek velünk mind, hogy újjá építsük a világot
s mentünk, mentünk távoli jelek fényintése felé
trombiták szóltak s az égen aranyvitorlák ringtak.
Falusi képeslap
Oly régóta hallgatok, szóljon hát ma újból a dal
kosztüm és kulissza nélkül ép, hogy pendüljön meg a húr
a szomszédig szóljon csak, a lányig, ki ott ül a padon
tarka kis kendő a fején, kezében nyíló virág.
Senki sem lát, csak én a tündöklő csillagok alatt
s egy angyal puha, hímporos szárnyán röpül feléd e vers
vallom, hogy szeretlek s ha egyszer el kell fordulnom tőled
ajkam csupa árny lesz akkor és a szemem csupa könny.
Honnan az örök mély fájdalom, mi égeti szívem
s a gyűrű, mit néked szántam, hová gurult a homályban
értelmetlen locsog a patak s búsan intenek a fák
amint lábhegyen haladnak tova a kék holdfényben.
Enyém vagy még s én is oda adom magam egészen
ó, kínzó szerelmem, miben olyan önfeledten úszom
egyik parttól a másikig, ragadj a tengerek felé
ott vár egy lány, most ébredt fel s kezében nyíló virág.
Sejtelem
A hajnal jön, lassan már bontja is fátylait. Később látni, egy kislányt vezet kézen. Nyíló bimbó s máris az igézetet
árasztja magából. Milyen színűek lesznek szirmai, a vaddarazsakat és a szerelemre éhes férfiakat, ha majd körüldongják,
Most úgy tűnik, mintha a fák, patakok és ártatlan fehér szegélyű felhők húgocskája lenne.
Gyáván elfordulok tőle. Nem akarom megjárni a lépcsőket, amik a gyötrelmek kamrájába vezetnek. Hiába énekel, hiába
sugárzik a koszorú, gondoktól mentes, tiszta homloka körül. Minden, amit látok, őrá figyelmeztet s íme, minden vértől
és verítéktől ázott. A csapda készen van. Csupán egy magasban és hangtalan lengő zászló mutatja a kivezető utat. A
hajnal jön, aztán eltűnik és a szenvedés itt marad nekünk. Hová és miért iparkodjanak a szegények, akik az utakon
csatangolnak szerte-szét? Egy magános férfi lépkedi át a virradat fényköreit, itt eltűnik, amott újból előbukkan egyre
fáradtabban és egyre szomorúbban.
Nyár
Öledben pihenni lenne jó s én lótok-futok
arany tűz, magvaknak és palántáknak anyja
édes szelek fésülik rőtvörös hajzatod
s hullik ránk a fény, baromi sorsunk kegyelme.
Maholnap hatvan éve, hogy e csillagra léptem
s vajjon, ha egyszer majd csüggedten utat váltok
elnémul-e örökre visszhangja a dalnak
amit rólad daloltam, boldogító évszak.
Bár addig is részegülnék finom ízeidtől
micsoda szilvád ettem, almád és barackod
a föld alatt holtan sem feledhetem többé
óriás napod lángját, bronzfürtjeid levét.
Két vers – faluról
I.
Hajnal. Kinézek s a kert ég és föld között lebeg
vagyis se ég, se föld
csupa körtefavirág az élet, halványkék fátyol mögött
s a smaragdzöld leveleken a harmat ékkövei ragyognak.
Messzibb az úton két paraszt ballag
még alámerülten a súlyos csöndben
majdnem testetlenül még az édesfanyar illatokban.
Mint egy tengerfenéki kagylóból így feslik ki a valóság
rámismernek a dolgok s én nevén szólítom
az ifjú hársat, a mosolygós két rózsatőt
végül az ablakom előtt táncoló orgonabokrot
miközben árnyékát íróasztalomra veti
amin ez a vers készül a való világon túl
s az őrület vörös határsávján innen.
II.
Megeredt az eső, fénylő húrjain felzeng
két cserép muskátlim hárfajátéka
minden hajtásuk egy-egy elvarázsolt leányzó
és csodálják magukat a tavaszi patakok tükrében.
Gyökereiket nem tépi fel a nagy tragédia
az éjszaka nem oltja ki szívük vérpiros lángját.
Csak éljetek – mondom nekik. – Éljetek vígan
és intek feléjük az ablak kettős üvegén át.
Nemsokára megjelennek a réti pillangók
s a képzelet velük száll új világok felé
ahol magános, vén fatörzs mormolja imáját
érezvén már az idegen katonák közelgését
akik jönnek és saját vérző testükkel vetik be
a frissen ázott, barna földeket.
Hálaének
Ó, falum, ahogyan guggolsz a hegy lábánál
az idegen előtt, mintha szenderegnél
és ébren vagy csodálatosan
millió láthatatlan szemeddel
millió láthatatlan füleddel
dolgok és idők finom
titokzatos változását figyeled
miközben magad is átváltozol
és erős és szép vagy egyszerre.
Barna szántók és zöld kertek között élsz
s egy hatalmas, kerekidomú asszonyra emlékeztetsz minket
méhében a gyermekkel, aki talán egyszer
előlép az árnyékból és biztos lendülettel
elveti az igazság magját s a szabadságot hirdeti.
Ó, te kifogyhatatlan anya
díszítsd fel magad
a tavasz virágaival
a nyár gyümölcseivel
az ősz esőfonataival
a tél gyémántjegével
mint aki az örök élet forrásából ittál.
Téged sem kerültek el a megpróbáltatások
de mozdulsz már, hallani szíved dobbanását
pacsirta száll feletted, mezőiden
tiszta, nyugalmas állatok legelnek
s az alkonyatban látni a gazdasszonyt
amint ragyogó sajtárral halad az istálló felé
s maga se tudja, innen
vagy túl van már a valóság határán.
Olyan testes és zárt formájú itt minden
s mégis annyira valószínűtlen
siheder szelek nyargalásznak
nap és hold váltogatják egymást
csillagok kihunynak és újra fellobognak
remegő ezüst rózsák
a végtelenség tükrében.
Házam tenyérnyi
zöld-keretes ablakából bámullak
nyugalom és termékenység fészke
s hallom lélegzésed halk zenéjét
a holdsugár-hárfán.
A meggyalázott ösvény
Ott feküdtem az erdőszélen elfeledten
néha egy nyúl szaladt át rajtam keresztben
máskor fecske szállt fölöttem, mint az árnyék
és én csak aludtam anyácskám hűs ölén
mint aki a végső nap harsonáit várja.
Aztán jöttek ők lármás acélszörnyeiken
sisakjuk csillant a sápadt holdvilágban
s ó, hogy gyötörtek a teutonok csizmái
hol volt már a fürge nyúl s a könnyű fecske
véreső hullt rám és sírt a falu harangja.
Oldalamon nem láthattam a zöld kis erdőt
a magános kőrist sem a tarló szélén
melyen egy kék madár dalolt hajnalonta
sem a fehércsipkés szűz margarétákat
amint fürdeni szoktak saját illatukban.
S nem volt se szám, se nyelvem, hogy mondhattam volna
kegyelmezzetek nekem, ártatlan vagyok
nincs bennem, nincsen semmi hozzátok hasonló
s ha por szállt rólam, az is az ég felé szállt
szellő cirógatott, nap melegített engem.
Miért törtök meg hát és miért mocskoltok be
ó, kegyetlen álom, magatokhoz hasonlóan
valamilyen gyógyíthatatlan őrületben
s holnap is, ha tovaszáguldtok, örökre
itt marad széthullott csontjaitok hamuja.
Szóljatok hozzám a madarak boldog nyelvén
vagy úgy, ahogyan a kis forrás csacsogott
megenyhítve bánatom, ha sírni késztetett
szóljatok úgy, mint aki kiérdemelte
a szelíd és gondtalan barátkozás szavait.
Keringő szélben
A kert sűrűjéből jössz elő és botolsz
a szőnyegen, amit a rőt nyár vetett eléd
itt-ott még sötétlik a kiömlött vér nyoma
de szép fiatal arcod virul a fényben.
Ki sebzett meg, ó drága pajtás, nem tudom
de emlékszem, elsirattak falunk lakói
a sarki boltos megtépte ruhája szélét
s a kocsmázók rossz kedvvel itták borukat.
Most itt jársz elesett magadnak visszfénye
s tudom, ha lenne még karod, nyújtanád felém
ha lenne még szád, a kedves lányról mesélne
aki szívedben lakott, mint erdőn a pinty.
Hány rózsa nyílt azóta és hány anya szült
s íme, mégis érezzük hiányod a térben
üzenjél nekünk legalább egy sóhajtással
egy pillantással a kéklő zónákon át.
Katonalevél
Levelet írok neked, ki oly távol élsz most
itt éjszaka van s az erdő fájón nyöszörög
csillagod keresem az égen és gondolom
alakod is feltűnik a tejfehér úton
s látlak majd, ahogyan a kora alkonyatban
láttam valakit vörös fejkendővel a fején
amint a messze úton egyedül baktatott.
Dombon álltam s ő lent a zöld rozstáblák között
a közeli városka irányában tűnt el
s ekkor a te szép nevedet kiáltottam
feledve az ellenség éber őrszemeit
valahol az erdő sötét fodrai között.
Lám, azóta már körülfogott az éjszaka
s itt állok ismét a dombon, a te csillagod
fényét keresem és gyámoltalan gondolom
meglátlak majd odafent a széles tejúton
amint jössz felém, kontyodon vörös kendővel
és mosolyog az ajkad, ó, gyönyörűségem.
Lánccsörgés
Kiléptem a házból s a mélykék este magába fogad
nem emlékszik rám senki, hírhedt nevem sem ismerik
számolom a csillagok özönét és hallom egy kürt szól
a távol domb mögött, ahol a fáradt nyáj legelész.
Gondolom, a lány, kit szerettem, ha mellettem lenne most
karjaimmal átfognám úgy, hogy érintsem melleit
ó, kiapadhatatlan forrásai az életnek
melyekből ittam egykor én is lágy, édes kortyokat.
Így ballagok a kövektől fehérlő úton egyedül
harmatos csöndben, a házak vak ablakai előtt.
Kedves barátaim, akit úgy kísér a múlt, mint engem
mondjon le vágyai teljesedéséről s hiába
indul el, ha nem volt nyugta, ezen túl sem leli meg.
Elindultam, de hol a cél ahová megérkezhetném
mindig két út csábít és kétféle ellenség üldöz
kedves barátaim, egy élet keserű tanulsága
aki Istent szolgált, szolgálja majd az Ördögöt is
egyazon titkos rózsafa tövise mind a kettő.
Két síkban
Álmaimmal viaskodom, melyek kertemet idézik. Nyár volt akkor, a fiatal szőlőlugast körülzümmögték a méhek, s a
virágok, vadzöld vetemények és gondosan összehordott kőrakások, amiket a mesék országútja szel ketté. Egy kereszthez
hasonló oszlopon (valamikor a kerekes kút tengelye forgott benne) smaragd tollazatú és vérző begyű madár ül.
Gyönyörű madár s az ember szíve megesik rajta, ahogyan szerelmi bánatát énekli.
És lám, semmi és senki nem marad el helyéről. Apró káposztalepkék utaznak ide-oda a levegő áramlásain a napfényben,
egy öreg vakondok kitolta fejét a gyomok alól, de mindjárt visszavonult, mert amott piszmog a kertész és éppen
körülpillantott. Az ég aranyfolyadékkal öntözi a mandulafa rügyeit s a gyerekek, akik az utcáról osontak be, szájtátva
bámulják a csodát. A könnyű gumicsónakot is észreveszik, amint egy képzeletbeli halottal tovaring a málnasorok
árnyékában.
Ó, te kimondhatatlanul szép világ, amit a vágyódás és remény építenek maguknak a semmiből. És él, kétségtelenül él
mindaddig, amíg profán szemeinkkel és munkához szokott, durva kezeinkkel nem közeledünk felé. De bekövetkezik a
pillanat, mikor ásóval és kapával megsebezzük. Virágait egy hiú, mindent magának kívánó lány elé hintjük, gyümölcseit
üres fecsegéssel áruba bocsájtjuk. Így történik aztán, hogy a függöny legördül, mielőtt beléphetnél a felajánlott ajtón.
Kopogtatsz? Jól van. Teremtőd ezt megérti. De lám az utak alámerülnek a sárba és hull az eső, a végtelen novemberi
eső.
Úrnapja
A törődött szegény emberek itt vannak mind, alázatosan lehajtott fejjel, hogy üdvözülést nyerjenek. Legszebb ruhájukat
öltötték fel, tiszta inget, tiszta gallérral és nyakkendőt, amiben egy smaragd vagy rubin tű utánzata tündököl. Ezen a
napon feladták a harcot, amit oly szívósan vívnak a gonosz világ ellen. Szemeik befelé fordulnak s mint a búvárok
alászállnak a lélek mélyeibe. A legegyügyűbb előtt is világosnak tűnik, nem az ellenfél gyengeségén, hanem a mi
erőnkön múlik a győzelem elérése.
szegény emberek, akik már annyi mindenről lemondtak, most az elképzelt boldogság ligetei felé vándorolnak s a falu
utcáján, virágokkal, margarétával, oroszlánszájjal, bazsalikommal, fehér és vörös liliomokkal felhintett utcában
találkozhatnak Vele, akinek a dicsőségét ünneplik. Mindegy, hogy ki hogyan képzeli el alakját, mit ért meg majd hangja
zengéséből. Akár, mint fehérbe öltözött csecsemő tűnik fel előttünk, akár, mint ácslegény mellén bőrköténnyel, kezében
szerszámokkal, mindenki tudja: Ő maga az Eszme – az igazság és a tisztaság jelképe. Ezért hódol neki a nép, a
dolgozók, mintha tükörbe néznének, önmagukat látják benne s ezért nem tudnak elszakadni tőle. Hozzá hasonlóak
szeretnének lenni és boldogok, hogy maguk közül valónak tisztelhetik.
Sem az egyház praktikái, sem a politikusok irigykedései nem meríthetik Őt alá. A hegyek kitérnek előle s a vizek
megjuhászodnak léptei alatt. Most azonban lehet, hogy a virággal felhintett utcán megérkezik a faluba. Szólnak a
harangok, tarka galambrajok hintálnak a nap sugarain.
Profán költemény
Gombát szedni megyünk a hegyre. A nép még alszik. A fáradt nép még álmaival vesződik. Aki elvesztette drága
hozzátartozóját a nagy háborúban, most találkozhat vele, aki rabolt és gyilkolt, sanyargatta a kiszolgáltatottakat, most
könnyű bocsánatot nyer.
Hajadonfőtt, ingujjban megyünk az ösvényen és leleplezzük az erdő ébredését. Klárám, te mátyásmadár, ne csacsogj
annyit. Ez a fogantatás órája s a költő kihajol belőlem és sírni szeretne örömében. Milyen robotba fáradtam bele, milyen
testvértelen vándoroltam a világ egyik végétől a másikig? A falu fia voltam s a kormos nagyvárosok ragadtak
magukhoz, hányszor kellett szégyellenem mocskos kezeimet, lángpörkölte, olajos szagú ruháimat. Most az illatos, zöld
túl a valóság göröngyeit tapodom, soha még szebbet, soha még szívhezszólóbbat.
Múltam kívül maradt a varázslaton s most én vagyok igazán, amint a parton állok és a nyomorúság elzúg körülöttem
anélkül, hogy érintene. Gombát keresünk. Fel a hidakkal, beavatatlan ne kerüljön e tájra. Ó, végeszakadatlan siráma a
szegényeknek. Azt akarom, a jó ételek dicséretét zengje ma a dal.
Életünk rongyai
A falu egyetlen utcáján gyászmenet halad
vénhedt parasztot temetnek, aki túlélte
a gyilkos háborúkat, meddő forradalmakat
s most holtan fekszik, a szerelem ölte meg.
Sötét koporsóját hangtalan kíséri a nép
magukba fordultan az utakra gondolnak
amiken, ha egyedül hagyja őket az angyal
odajutnak mind, ahová ez a csúf öreg.
Egyik szerelmes lesz, másik gyilkol
konok dühében, vagy őt öli meg a szomszéd
majd négy falubeli viszi vállán a koporsót
s hogy az utolsó útjára kísérik a testvért
elárvult szívükben sötét félelmek lapulnak.
Krétakör
Utazó! pillants felém vonatod ablakából
lásd, aki állok a vártán elfeledten
csak álmaimban vonz magához
a háborgó tenger s a pirkadó ég.
Te ébren vagy és rohansz a távoli horizont felé
feledve a gyilkos múltat s egy álomvilág
tört cserepeit az emlékezés mélyén.
Ég veled ezerszer irigyelt vándor
mozdulatlanul állva kaszálom reményeim
s hiába lépnék egyet, hiába lépnék százat
csördül a lánc, de nem enged szabadon
arcomon az örök szegénység jegyeivel
várom, hogy elmossanak a kegyetlen idő hullámai.
Küszöb előtt
Mindenki mondja el legszebb énekét
te nekem dalolsz, én neked dombokon, völgyeken át.
Májusi részegség ez magasan lengő zászlókkal
virágok szálló hímpora izzik a napfényben
és arannyal hinti be az öbölben maradt hajó szárnyait.
Miközben újjáépítjük lerombolt városunkat
magunk is újjáépülünk kifeszített mellel
s ölünkben a viruló szerelem magvaival.
A távolság kristályjátéka csábít.
Ahogyan vagyok, indulnék feléd
bús szerelmem, hogy daloljak ablakod alatt
ezen a szép hajnalon, hol minden ajándékká változik
s máris érintem vonzó és hevítő tested
ízlelem a csókod, melytől még részegebb leszek.
Visszapillantás
Mi késztet rá, hogy visszatérjek hozzátok
hogy újból és újból üdvözöljelek
Angyalföld fiai és leányai?
A kalandok és harcok virágfüzére
mit örökségül hagyott az ifjúság
szétfoszlott rég s íme a való élet
keserű gyümölcsét egyedül fogyasztom.
Lehet, már csak az emlék köt hozzátok
de van-e szentebb és dúsabb kötelék
a közös fiatalság emlékeinél?
Feledhetők-e a vad csavargások
s a nyűtt zsák, amit hátunkon cepelünk
nem-e az első szerelem rózsáival
s a baráti érzés mézével tele?
Bárki gyötört és bárki gyalázott meg
valójában a magunk kedvére éltünk
s azóta is akármit beszéljek én
rólatok szólok külváros csodái
hatalmas gyárak, boltocskák, grundok
szöges kerítések és kocsmacégér
s ó ti asszonyok, kiknek csókjaitól
sötéten izzó dalaim felragyogtak.
Zord számvetés
Ősz van és este. S még mindig azokat keresem
akiket bátran testvéreimnek szólíthatnék
városokban, falvakban s a szegény tanyák mentén
hol az élet keserű dudvái virágoznak.
Akárcsak az elhagyott kertek növényzete
úgy nőnek és szaporodnak itt az álnok bűnök
erő és szerénység, hősök vértüzű sebei
egy csokorban árasztják mérgezett lehelletük.
Miért is tagadnám, az út egyre nehezebb lesz
de aki elindult, hogy új földet hódítson
hogy nevet adjon új népeknek, új csillagoknak
álmaiért tűrje a valóság csapásait.
Zord számvetés. Öregedő test, mélázó lélek
és nem különb a vidék sem, mely vendégül lát
s mi vár rám, ha visszatérek igazi hazámba
jókedvvel s a győzelmes hajnal fegyverzetében?
Mily kegyetlen az emlék, mely figyelmeztet rátok
megharcolt napjaim, üres terek, múlt évszakok
csupán egy gyermeki szív dobogása kísér még
egy csillag vezérel a bevérzett mezőkön át.
Rossz gondolatok
Ha olykor elfáradok, irigylem a naplopókat
a fényben fürdenek ők és jó ételekben dúskálnak
örökölték a vagyonukat, vagy loptak, csaltak, mindegy.
Nem kenyerük az emberi munka s a becsület sem.
Ez az a gyarló felfedezés, mely időről időre
szólni kényszeríti a lélek forrongó mélységeit.
Ó, tövissel és kóróval táplált gyermekéveim.
Ó, nagy csalódásaim a harcban és a szerelemben.
Az igaznak nevezett bíró, lám, elfordítja arcát
ha életemnek véresen fekete sorát panaszlom
a vak így nyújtja ki karjait az ismeretlen felé
az északi sark telében így visong hiába a szél.
Mit tehetnék? Nem bízták rám a lányok szüzességét
láthatatlan karóhoz kötöttek láthatatlan lánccal
s egy soha vissza nem kívánt múlt felhőrongyai lengnek
körülöttem a pokoli szakadékok peremén.
Nem, nem. Nincs olyan jövő s nincs olyan vakmerő ígéret
amiért megadnám magam. Szegény, kitagadott költő
milyen nyűg is lenne számodra a könnyelmű élet!
Füzértánc
A ház végében gyerekek játszanak
egyik rongybabát dajkál, másik fűzfasípot fúj
így furulyáztam néked félévszázaddal ezelőtt
s most itt ez a virág, rád emlékeztet
királynőm voltál akkor s én a te királyod
fejem az enyhe, kék alkonyatkor
szűzi kis öledben pihent.
Amott érett napraforgók virulnak
s ahogy egy néni kecskéit űzi a patakon át
mezítelen karod lendülete kísért a fényben
s a gyümölcsök édes zamatában megtalálom
ellobbant csókjaid ízét.
A gyerekek nevetése íme, visszahoz nékem
virág és gyümölcs mind a te erényeid hirdeti
királynőm voltál s én a királyod a bárkán
mellyel áthajóztunk ifjúságunk évein.
Csellón
Egy asszony andalog a kert pázsitján. Nem az úrnő. Nem. Egy sötét világ tündére a mosóteknő és a mosogatódézsa
mellől. De ki ismerne rá így az alkonyatban, amint a smaragd mezőben halad egy sorban a fákkal a tarka virágágyak
közelében. Maga is egy fa, vagy ezüstben és aranyban játszó virágbokor. Feledve most a múlt, pattogó szavak, sziI.
Feledve minden bánat és keserűség. Észrevétlen átlépett a határvonalon, akárha súlytalan lenne, mezítelen lábszárait alig
érintik a füvek, s fölötte bíbor és indigókék hajók úsznak a nap utolsó sugaraiban. Ó, micsoda máglya ez, micsoda édes
lángok ölelik körül. Ez lenne tán a varázslat, aminek tündöklésére vágyott? Karton blúza alól hallja a szív dobogását,
ámuló szemei ragyognak s az ég hullámai tükröződnek bennük. Lépdel. Önfeledten emeli egyik lábát, aztán a másikat.
Ha most itt lenne az a bizonyos személy, akire annyit gondol titokban, megbabonázódna csípői ringásától,
megjuhászodna pillantása tüzétől.
Esteli harangszó, ami a távolból idehangzik. Tarold le benne a gyávaság és kétség hajtásait. Tüzektől hevülten viruljon
ez az asszony. Legalább egyszer életében. Háttal fordultan megalázó éveitől, amint egyre távolodik a nyári kert
pázsitján, amint bánat nélkül és hallgatag alámerül körülötte a világ.
Karolin álmaiból
A szerénység köntösébe öltözötten jött
a domb felől, hol a fiatal akácsor szegélyezi az utat
vesszőkosara tele van málnával
úgy látszik, a kedvesének szedte, annak a legénynek
aki egy szövőgyárban dolgozik
a folyón túli városkában.
Karolin, hacsak teheti, átmegy hozzá látogatóba
semmi különösebbre nem gondol
de, mintha folyton éhes és szomjas lenne ilyenkor.
Sietve halad át a hídon
s ha a legény még nem jött meg
várakozik rá az útszéli tölgy alatt
a kőpadon.
Ó, milyen szép lesz az, ha már férjhez ment
a legényhez, aki valósággal bűvöletbe ejtette őt.
Főz majd neki jó ebédet, vacsorát és gyerekeket szül.
Ennyi boldogságnál többet sosem kívánna magának.
Nem úgy élnek majd, ahogy a szülőinél látta.
Szegény anyja mennyit tűrt és szenvedett
apja szerette az italt, ahogyan a nagyapja, dédapja is
Krisztus köntösét is elitta volna, el bizony
s velük egyáltalán nem törődött.
Hála érte a sorsnak, az ő ura más ember lesz.
Milyen boldogítón szól hozzá ma is és a kezei
ó, a két erős karjával, ha átfogja a derekát
a tenyerei, ó, ha az ő kerek kis mellére tévednek.
Igazán sosem kívánna magának ennél jobbat
soha izgalmasabbat, édesebbet, álomhoz hasonlóbbat.
Szegénynek jött a világra s tudja, az is marad.
De nem csügged, nem keseredett el a szája íze
sok mindenben örömét leli, ami mellett mások
közömbösen elhaladnak s a szíve, lám csak
úgy mint tegnap és tegnap előtt
csordultig tele szerelemmel
s a frissen szedett málna, amit a kedvesének visz
milyen súlyos, vérszínű gyümölcs
milyen tömény foglalata a jó ízeknek.
Karöltve az öregséggel
Kertek, kertek, szőlőholdak és szántók
szívem álmai, emlékeim gyökereit táplálók.
Ó, ahogy fürödtök a júliusi napsütésben
s felnyúltok egészen a láthatár pereméig
örüljetek az ifjak csapatának, amely
dallal és harmonika szóval
köszönt benneteket.
A kezdet és vég, mint egyazon növény indái
összefonódnak ilyenkor és alámerülnek
a szerelem tengerében a kék azúr mögött
miközben házam küszöbéről figyelem
a különös színjátékot, amely egy festő álmából
s a pillanat sajgó játékaiból épül össze.
Így folyik tova az élet a titokban kijelölt utakon
fogadjátok hát üzenetem, tévelygő szerelmesek
kosaram érett, friss gyümölccsel tele
szerény ajándékom a mennyegzői lakomára.
A dolgok közelében
Egy kutya vonítása kegyetlenül megsebzi az éjszakát
aztán más kutyák felelnek, számunkra érthetetlen nyelven
és mégis, mintha a föld legmélyebb kútjába tekintenék
arcom tükörképét keresem mindhiába, de a szív dobol
sírva válaszol az érthetetlennek s az viszont válaszol
miközben szinte halálra dermesztőn körülölel a csend
egy csillagocska fénypontjában a mély, gyászbaborult ég alatt.
Ó, e fájdalmasan szép rokonság a dolgok közelében.
A törvény, mely összefog bennünket, egyben szét is választ.
Fiú az apa ellen üt pártot, az asszony a férje ellen tör.
Mikor csap ki hát szívünkből a tisztító lángok kévéje
annak a legdúsabb, legnemesebb gabonának szárai
melyeken a testvéri csók mézédes szemei aranylanak.
Eltólt kulissza
Egy lány tartja kezében az iránytűt – kövessem-é?
A záporon át hallom kiáltását s ó milyen fájdalom nekem
amint egyik fától a másikig oson
eltűnik és újból előszökken.
A szél biztat, ahogyan elnyargal mellettem s a fény visszavillan rám,
amit egy parázna állat szemében láttam valaha.
A szívem azt mondja: Igen, az eszem azt mondja: Nem
s az utak szétágaznak akár egy kerék küllői
és csönd van, olyan csönd, hogy az éber figyelem oszlásnak indul.
Miért hát e tétovázás, új szerelem ez és könyörtelen élni akar
ne kérdezd, ki hív s azt sem, hogy melyik útra térj
ha sorsod áldozatnak szánt lépj fel a máglyára
együgyű férfi, szegény bolond.
Természetmotívum
Ütemesen lüktet az éjszaka. Június, dicséretre méltó hónap. Teljesítenem kell a parancsot, hogy kövessem az álmot,
amely kiszabadította testemet a bilincsekből. Sápadt lépcsőfokok bádogból és holdfényből, sima felületükön az útszéli
hársak remegése tükröződik. Itt-ott lábnyomok, egy titkokba keveredett nő lábnyomai. Követni szeretném a jeleket, de
amott a zöld kis patak ketté szeli a határt. A mező pipacsai közt katonák cirkálnak kivont, éles kardokkal. Ez a mozgás
már ígéri, nemsokára hajnalodik. Hogy ki voltam eddig, ne kérdezzétek. A szerelem szült újjá, egy csók, amit a
menyecske ajkáról raboltam. Kamaszéveim emléke s hűtlenül nem árultam el soha. A vénasszony bosszút esküdött
volna, a kakas világgá kukorítja. Így hát a part egyik szegélyén, mint üldözött tűntem el és a másikon győztesként
léptem elő.
Ó, ez a táj, a hatalmas kéklő ég és a millió tücsök harsogása az alvó kukoricáson túl. Milyen változó vagy világ s milyen
ölébe hajtottam. Fiatal lány volt a szomszédom, ringatta a karomat s mintha semmi titka nem lenne, átlátszóan tiszta
dalocskát énekelt. Most itt bolyongok a hajnalban és nem találom őt sehol. A nevét kiáltozom, de nem felel, idézném az
arcát, de nem emlékszem rá. Ahol este a kút állott, most virágok térdelnek és éppen nyitogatják ibolyaszín kelyhüket.
Az eresz alatt pedig, a harmat gyöngyei között egy óriás szarvasbogár és egy vörösszárnyú cincér fekszik holtan.
Szélmalom
Ha levetném álarcomat, hogy megismerjétek igaz valóm
amint bolyongok e csillagon mély bánatom dalolva
jönne-e barát, ki kezét nyújtaná, hogy üdvözöljön
s énem fele, a lány, akit annyira szerettem, várna-e rám?
Keserű vallomás: magamban bújok el önmagam elől is
vagy egyszerre két arcomat mutatom meg a tükörben
s az asszonyok csapata, ha átlépi házam küszöbét
nem tudhatják, örül-e szívem, vagy félek tőlük gyámoltalan.
Te vagy az, kedvesem, ki szakadatlan vezet zord sírom felé
közben felszedem a morzsákat, mik hullnak asztalodról
s ha nemsokára magába fogad nyirkos földi ágyam
tudom, más utakra térsz majd vérszínű rózsával a hajadban.
Ó, sorsom irtózatos angyala, ó gyöngeségem mérlege
a szerelem lángoló karmai fognak minket össze
s hiába is űznél el magadtól, gyalázatomban is
futnék utánad a kietlen éjszaka sikátoraiban.
Messzire küldött zene
Nyújtsd fel a karod, mely a tisztaság zászlaját emeli
kinyílt a hajnal, mint a rózsa
a bizakodás rózsája, az ifjú szerelem rózsája.
A világosság szétszórja madarait
hogy köszöntsék a világot, amint ébredezik
véres tövisekkel a szívében.
Nyújtsd fel a karod, mely a tisztaság zászlaját emeli.
Oly távol a múlt s a jövő oly messze még
a pillanat örvényei felett úszunk
egy kinyílott rózsa fénykörében
egy egész liliomerdő árnyékában
s egy kéz segítségével, amely meg nem fogható.
Feléd utazom a végtelenség vonatán
ó, ismeretlen sziget, melynek se súlya, se terjedelme sehol
de emlékszem már, egy hattyú hozta el híred
aztán tovaszállt felettem hangtalan
hajnal volt akkor is s egyetlen diófánk alatt éppen
verset írtam csalódott szerelmemről.
Bizalmas
Elődöm, ki jártál e meredek ösvényen
ittál a fenyvesen át kanyargó patakból
megízlelted az elhagyott kertek gyümölcsét
segítsd fáradt lábaimat, ha élsz még valahol.
Ünnepellek ismeretlen, ki bátrabb voltál
mint én, távoli zene hangjai vezettek
a színtelen tömeg, hogy elmaradt mögötted
magad voltál a kürt s aki fújta is magad.
Fölötted már a keserű múltak füstje száll
én a jelen véres késeit élesítem
harc folyik, aminek még senki nem ismeri
rejtett okait és szánalmas eredményét.
Lángol a jövő s nem hív vissza ifjúságom
az űzött vadkan így csörtet át a csapáson
rózsaszín keleten így lép trónjára a nap
és így zuhog a jég a gyönge gabonára.
Énekszóval hordom férfikorom terheit
tán most feslik ki belőlem, amit idáig
keresni sem mertem. Ó bizakodó szívem
verőfénye, lobogj fel és ragyogj vakítón.
Ez lesz a kor, hol egyformán mérlegre tesznek
hőst és gyávát, szelíd angyalt, gonosz ördögöt
s a vándor lábanyomán a harmat gyöngyei
csillannak, akár egy madár csőrében a dal.
Mellébeszélés
Te csoszogó öregasszony, örök közeli szomszédom
aki naponta bekopogsz az ajtómon, üdvözölsz
engem, a sokkal fiatalabbat, jó reggelt kívánsz, jó éjszakát
de nem azért jössz, hanem hogy megmutasd magad
szomorú példázatot nyújts mindannyiunknak.
Nemzedékek átkát viseled. Ó, szegény áldozat
ízes eledel és kényelmes fekhely nélkül már évezredek óta.
Úgy élsz, mint a szamárkóró a hegyoldalban
gyom és dudva között magányosan és panasztalan
de kinek is panaszkodhatnál ebben a gonosz világban?
Olyan vagy, mint véletlenül együtt maradt roncsai
a hajónak, ami egykor rummal és kávéval
különös fűszerekkel, selymekkel és tengeri kagylókkal rakottan
szántotta fel a végtelen kék óceánt
és osztotta szét magát a négy világtáj raktáraiban.
Olyan vagy, mintha önmagad gyalázatává változtál volna
zsírtalan hajad hiába csavarod fonatba, egyik szoknyád hosszabb
mint a másik, egyik szemed erre kacsint, másik arra
ahogy jössz, facipőid utálatosan kaffognak a folyosón
s a melled úgy szól, mint a cigányok fújtatója.
Hej-haj, sose halunk meg, mondod néha keserű fintorral
megtörlöd homlokod s befelé mélyen sóhajtod
ó, ha már jönne az angyal, az Úr szelíd küldöttje
s elindulhatnátok, kéz a kézben, a gyémánt mezők felett
hol a csendes béke stációi következnek egyik a másik után.
Ünnepi vigasztaló
Derűs kék éggel s a májusi virágzás pompájával
köszöntelek benneteket, városok népe
bajtársak a munkában és szegénységben.
Árnyékban menetelő vándorok, tagjaitokon
évezredek láthatatlan bilincseivel
ezen a rózsaszínű tavaszi ünnepen
kósza lépteitek alatt puhuljon meg a talaj
testetek mezítlen részét millió csókkal
érintsék a langy szellő hullámai.
Feledve a rossz szándékot és az elkövetett bűnt
az ösvény, mely elétek tárul, hajnalra kivirágzott
elindulhattok rajta, akár a bárányok, miután
megfürödtek az erdőszéli kék patakban
s ezüst gyapjukat most a napfényben szárogatják.
Amott már várnak rátok az illatozó terek
méhek a gyümölcsösben, lepkék a réteken.
Vásott ingeitekből s a tarka fejkendőkből
formáljatok zászlót és lengessétek magasan.
Hiába vágyódtok a könyörület beteljesedése után
a kéz, mely hozzászokott a szerszámok használatához
ne heverjen tétlenül az üres asztal lapján
a szív, melyben izzik még a rohanó vér
ne mondjon le a győzelem mámoráról.
Ne is kérdezd, meddig tart még a küzdelem?
Mennyi lesz a bér, milyen magasságokba száll dalotok
mindenért megfizettetek, most a végső eredmény következik
amellyel magatok ajándékozzátok meg önmagatokat.
Szegénységtekben is irigylésreméltók vagytok
a kizsákmányoltak és a megalázottak küldtek titeket harcba
s a végső küzdelemre benneteket szemelt ki a sors
és kétségtelen, fegyver helyett ama csodálatos kulcsot
tartjátok kezetekben, amitől ma, vagy holnap
a zárak nyelvei felpattannak.
A csöndes tó
Lim-lomjaival unom már e világot
mi keresnivalóm kócos asszonyai
és kiteregetett, véres zászlói közt
a hős, kit szólítok, néma és vak szegény.
A kert, mi után annyira vágyakoztam
lassan kitárult s aztán megint becsukta
rácsos vaskapuját s a szűz rózsák is mind
becsukódtak kérdező szemeim előtt.
Sikátorok mélyén részegek topognak
kart karba öltve és majdnem már boldogok
de ott lent, még lejjebb néhány lépcsőfokkal
tépett hullák feküsznek a járdaszélen.
Ha föléjük hajlok a csillagos éjben
meglelem-e közöttük, akit szerettem
ölemben ült éppen, hogy harsant a vihar
s ő elszállt a fagyasztó téli szelekkel.
Akkor még semmit sem tudtam a halálról
most egy nyughatatlan folyó hullámain
ring velem a csónak s fent a kék azúrban
a szerelem és a harc emléke kísér.
Még világít előttem az álmok holdja
még pengnek a húrok, amiket nem régen
oly vakmerően érintettem, mint a gyermek
ki a bűnbeesés gyönyörét élvezi.
Még hajszol a vágy, még verset írok rólad
de holnap megjönnek a derék favágók
fejszéjük csapkod, mint a villám s a dús kert
hol néha láttalak, eltűnik örökre.
Ádi-Bádi
Nem válaszol a gyermek, akit szólítok
egy festő kisfia
szürke nadrágban, kék zubbonyban, vörös sapkával a fején.
Miért nem szól ez a gyerek, kérdezem
s a világ felel rá, amint körülveszi őt
felhőivel, barlangjaival, virágba borult fáival
a faragott kis lóval, kis szekérrel
s ahogyan bámul rám, elfolynak alattunk a múlt csatornái
évszakok fájdalom nélkül köntöst cserélnek
s egy anyamadár lehámozza kicsinyéről
a tojáshéjat.
Ez a kisfiú veri fel álmaim ligeteit
szürke nadrágban, kék zubbonyban, vörös sapkával a fején
s átlép a másik síkra, hol a jövendő tüzei lobognak
egy nemzedék küldi maga előtt
hogy fűrészt és kalapácsot vegyen a kezébe
lebontsa a korlátokat, a törvény elavult paragrafusait.
Ez a kisfiú, egy a hozzá hasonló milliók közül
akárcsak egy a rét virágai
az erdő fái
az ég csillagai
a tenger halai közül
s nem szól, csak mosolyog
de ezer hangon zeng róla a világ, amint
tova ringatja a tavasz hullámain
szürke nadrágban, kék zubbonyban, vörös sapkával a fején.
Decemberi kép
A kert, az én kertem, ahol a nyáron éltem
most fehér lepel alatt fekszik majdnem holtan
s hogy körülnézek deresen csillogó fáim közt
szép meztelen lábaid nyomát keresem
s ott a kerítés mellett a fiatal rózsatőt
amely majdnem hasonlított hozzád.
Nincs itt ma senki, csak a nagy fekete kecske
amint eleségét keresi a hó alatt
s ő is egy szebb világra emlékszik tán
egy másik kecskére tán, amint átsétált
fehér gidaival a vörös málna között.
Majd felkerekedik a szél
és erre hozza néhány facér iparoslegény
borízű énekét.
Mária így szól a gonosz férfiakért
Álljatok szóba velük, szegények ők nagyon. Nem baj, hogy emlékeztek rá: az utcán hevertek részegen. Azóta
levezekelték bűneiket s ha újból berúgnak, ismét elmennek a templomba s Mária oltára előtt a kemény, hideg köveket
öntözik könnyeikkel. A Szűz nézi őket és mosolyog. Mindannyiszor, ha férfi jön elé térdet hajtva, kedve lenne hangosan
felnevetni. Ismeri jól ezt a fajtát. Nemsokára talpra állnak, kihívón tekintenek majd körül s hogy hazafelé indulnak,
lábbelijüket durván csapkodják a köveken. Mária jól ismeri az ilyen fickókat s azt is megbocsájtja nekik, hogy
kegyetlenül bánnak az asszonyokkal, akik az ő gyámoltalan nővérei. Haraggal elfordulhatna, megrovó szavakkal
illethetné őket s ilyenkor szebb ő és fényesebb tekintetű, mint valaha is. Úgy véli, az ilyenek nem a fenyítéstől, hanem a
minket, mondja, de azért mi vagyunk az erősebbek. Dohányoznak, állandóan a szeszes italokat szomjúhozzák és
kielégíthetetlenek a szerelemben – nem elég istenverés ez a számukra? Én szánom szegényeket s ha segítségért
fordulnak hozzám, közben járok értük.
Álljatok velük szóba, testvérkéim, mondja, nem megátalkodott gonoszok ők. Csupán szánalmasan tökéletlenek. Mire is
jutnának, Istenem, ha nem lennénk türelmes szolgálóik és elvonnánk tőlük gyámolító segítségünk?
Üzenünk egymásnak
P. M. tölgyfa keresztjére írom e verset
pajtásunk volt s elvitte tőlünk a háború.
Bátrabban élt mindnyájunknál s mi szerettük őt
busa szép fejéért, nyelve gyors járásáért
bariton zengésű kamasz hangjáért, melyen
szívbéli igaz fájdalmainkat dalolta
a városka bimbózó leányzói felé
kiket így szerettünk volna meghódítani
hízelkedőn és bosszantva hiúságukat.
Ó, P. M. délvidéki harcos, egy közülünk
nyugtalan éjszakáinkon visszajársz hozzánk
s mondod: üldöztek és végül lemészároltak
szülőhazánkat szerettük volna védeni
ligetek csöndjét, gyermekkorunk emlékeit
anyánk gyöngédségét és a csitri lányokat
akik egyszer jószívvel borultak volna ránk
és mondod: hirtelen vége lett mindennek
némán s kihűlten fekszünk a téli föld alatt
s reménytelen, hogy tört csontjaink megérzik
a tavaszi szántást, az új gabonafélék
sarjadását, március sugárzó ölében.
Ég veled, ifjú és felejthetetlen bajtárs
neved kerek betűit egyformán bevéssük
a tüntető menetek fakó tábláiba
s a tánctermek vörös papírrózsái közé
hogy emléked éljen közöttünk, múlhatatlan
vágyaink győzelmes beteljesedéséig.
Néhány akkord
Az út, amire először léptem, él-e még?
Egy lány emlékét őrzöm, mi lett belőle?
Magányosságom börtönében szenvedek
számlálva nappalok és éjjek láncszemeit.
Ó, ti valamennyien, akik egy gyökérből
nőttetek velem, elhagytok-e engem
nem egyazon ég ragyogott-e felettünk
nem egyazon örvény igázott le bennünket?
A kegyetlen fal ledűl, ha rátok gondolok
egy távoli hang foszlánya, egy szűz mosoly
bogozza sorsom összedobált szálait
de elrejtőzött a csillag, mely jelt adhatna.
És mégis, kéz a kézben kialakul a kör
a pásztor, aki erre hajtja juhait
a dalban, mi bánatos szívéből fakad
elviszi híremet igaz szeretőm felé.
Kései dal
Feléd haladok és rólad énekelek
ott lent még alszik a táj s a nagy víz is alszik
mit tudhat rólad a nehéz föld s a híg folyó
s mit tudhat Isten, aki oly messze él tőlünk.
Az én szemem és fülem csordultig telt véled
s ó, amint járok most is hegyen és völgyön át
rád emlékeztet a madár s a rózsa szirma
kék szemed felnyitott pilláihoz hasonló.
Annyira élsz bennem, hogy én csak árnyad vagyok
majd jön a tél s a havas decemberi szelek
elragadnak más égtájak felé, anélkül
hogy csak kiáltana is utánam valaki.
Őszi vándorlás körbe-körbe
Mondj valamit az idegenről, aki megformált téged és távozott
ő fújta meg a kürtöt s te vagy a hang, mely századok óta zeng,
s bármiről szól, mindig egyazon fájdalmat panaszolja.
Ó, világ, szomjúhozom titkaid, amiket a hegyek csúcsán
s az óceánon túl rejtegetsz, ó, a friss hajnali szél
amint elkapja kiáltásom s lám, újból visszahozza.
Vonatok indulnak s a hajók fedélzetén szorong a nép
új távlatok vonzzák őket, a kaland bizonyossága s a győzelem mámora
s én ott bolyongok a szétrombolt Budapest utcáin
micsoda foghíjjas terek, micsoda bűzlő szemétdomb
ezerszer meggyalázott városom, izzón fáj benned minden tagom
mosónőid az én lelkem sebeit lúgozzák
kutyáid lánca az én nyakamban csörömpöl
kertészeid ollója az én rózsáimat nyesi
s engem marasztal a Bazilika harangja.
Egy világ, amely önnön hamujából emelkedik fel előttünk
munkásainak vére a malterben, roskadt hidai
ismét kinyújtják gerincüket és teherbírók
könnyűvérű dáma vásárra viszi bőrét, üzér rohan a pénze után
s az utca, hol tegnap még hullahegyek bűzlöttek
előtör a hajnalban s ott messze érinti az eget
s jönnek az emberek hátizsákkal és lengő szakállal
mindmegannyi próféta, vagy megrögzött katonaszökevény
sötét múlt kíséri őket s hisznek a feltámadásban
hiszik, egy szép órán megnyílnak előttük a kapuk
a város felépül s alászáll az angyal
hogy bevezesse őket a paradicsomba.
Így indultam el én is a faluvégi tarlón
ragyogott felettem a nap, csodálatos madár égő szárnyakkal
s a folyó visszatükrözte képem, szőke fürtjeimmel
amint játszott a szél s ajkaimon még éreztem a csók ízét
amit Tőle kaptam a híd túlsó oldalán
s aztán mentem őseimre emlékezve a hajnal kapuján át
a végtelen erdőkön át, a tengerpart sárga homokszegélyén
az idegen városok felé, hol elnyeltek a gyárak
a rosszillatú kocsmák, a meddő harcok s az olcsó szerelem.
Emlékszem a lányra, ki nevetve rabolta el ártatlanságom
s a férfira is emlékszem, aki megkísérelte
hogy derék embert formáljon belőlem
túlsegítsen a hiúság vásárán, a henye kalandokon
s akkor én is hittem, egy szép órán alászáll az angyal
és kézenfogva bevezet a másik, mesebeli világba.
Így kezdi az ember, rózsaszín szemüveggel az orrán
s aztán lelkesült iramban átgázolja a pocsolyát, egyiket a másik után
végre észreveszi, hogy kerítés fogja körül, fináncok
adóhivatalnokok és vámőrök ügyelnek rá
íme, ez már a való világ, a szörnyű gyárkürtők felett
vörösréz madarak rikoltanak, a köztisztasági hivatal
elhanyagolja az utcákat s a háborús romok közt sárga kankalin virít,
az írók nem írnak, a festők nem festenek
s a hangversenytermeknek nincsenek áldozati bárányai
akik megfürödnének a zúgó és csobogó zene hullámaiban.
Kétségtelen, a semmiből kell összeépítenünk arcunk mását
fáradt vagy és szívesen lemondanál a feladatról, de emlékszel
az ösvényre, amin idáig jutottál, az ostorra, ami hajszolt.
Nem felejtheted, hogy te voltál az, aki a bíró előtt állt
ártatlanul és mégis tüzes bélyeggel a homlokodon
s ahogy egyszer véletlenül kitekinthettél a börtön rácsain át
láttad a fényes esthajnali csillagot s a fehérszegélyű felhőket
amint a hold udvarán túl úsztak a magasság tengerében.
Az eszme hőse voltál akkor, a szabadság s az igazság áldozata
s ó, ez a gonosz megaláztatás gyújtotta fel benned újból a tüzeket
így lett belőled lázadó katona, aki a front mögött harcol
s ha eddig úgy éltél, mint a bolond, aki senkinek sem felelős
most húzod az emelődaru láncát és talicskát tolsz
az épülő házak sorfala között.
A testvért, a megértő és keménynyakú társakat keresed
akikkel egy húron pendülhetnél s akikben a parázs újból lángra lobbanni készül
az új törvényfogalmazókat keresed s azokat a munkásokat, akik
lerázott láncaikból a dicsőség oszlopait kovácsolják.
Elfáradtam az örök loholásban és nem tudok megnyugodni
érzem az idő múlását és iparkodom, hogy átjussak
a fekete határsorompón, amit a megvakított szolgák kezei emeltek
nem tudom, mi következik mögötte, de él bennem a szenvedély
hogy feltörjem a zárakat és megfejtsem a titkokat
amik a dolgok mélyén lappangnak.
Kérjétek számon életem és megmondom ki vagyok
unszolás nélkül is arra ballagok, amerre a többiek tartanak
s ahogy váll váll mellett lépkedek, érzem, az út haza vezet
az én hazámba, ahol hozzám hasonlóak foglalnak helyet a tűz körül
éjszaka az igazak álmát alusszák
nappal egy új világ gerendázatát ácsolják
természetük szigorú rendje szerint.
Szegények rózsái
1949
Az igazi költő a természetben él és a társadalomban lakik.
Hugo Victor
Óda 1948
A bevérzett vásznak hullámai között
a józan ész és a sárkányfogak kerítésén túl
ahol barna csuhát öltött magára a nap
férgek nyüzsögtek, az ember halott szemei
mélyen ültek a moszatban
s a felzaklatott galambok fészkében
szennyes és hideg fémgolyók hevertek
hol az egyiptomi sáskajáráshoz hasonlón
tüzes acél, csörömpölő üvegtörmelék hullt az égből
ott hol Isten végtelen hatalma hirtelen véget ért
s túl a szenvedések fakó vízmosásain
a kiáltások göröngyein s a szégyenoszlopokon is túl
amiket elképzelhetetlen idők ácsoltak körénk
ott a gyalázatos oszlopok árnyékában egy trombita zendült fel
s a megdagadt vizeken új hajók érkeztek
egy régóhajtott hajnal feledhetetlen színeivel.
Így kezdődött az ember feltámadása Európában
s a mi kis földünkön is, ó a kihűlt tűzhelyek
egy csók, egy kézfogás emléke mily gyengéden érintették meg szívünket
s ahol azt hittük, mindennek vége, a párkány töredékén
egy rózsa óvta szirmait s epekedőn mosolygott.
Így kezdődött, hogy az ember rossz fogai közül
kihullott a véres kés, az átok, ami saját fejére szakadt
s hogy ujjai leváltak a másik ember torkáról
zászlók emelkedtek a magasba s a szerszámok orkesztere szólt
ott, hol a végzet ostora zúzta szét csontjainkat
az elhagyott ház kapujában ismét csikordul a kulcs
megleljük életünk értelmét s az elveszett gyermek lábnyomát.
Ó szenvedéseink végtelen sora
ó, tragikus múltunk véres cafatai
ó, gyötrő félelmeink a gyilkolástól
s még szörnyűbb félelmeink a meggyilkoltatástól
amott a mély veremben hevertek már döglötten
tisztító tűz és halálos jégzivatar szakadjon rátok
mossanak szét elhullott könnyeink árjai.
Csatornák hörgése s a dögvész szirénái helyett
most a gyárak, műhelyek és irodák kürtjei szólnak
kiszálltál sírodból, ó hét tőrrel átszúrt értelem
a költészet illatos koszorúját fonom homlokodra
ki fénnyel és harmattal öntözöd mártírjaink dicsőségét
sarjasztod vágyainkat, vezeted karunk mozgását
a szolgákat te lázítod fel telhetetlen gazdáik ellen
s a te méhedben bontja ki csíráit a jövendő.
Erőnk új rügyezését láthatod világ
ki tagadhatná házaink felett a szétömlő fényt
hű asszonyaink újból kitelt formáit
iskoláink falai közt az ébredő nép dalát
s ti idegenek, hunyt pilláitok mögül is nem halljátok-e
gépeink pergő ütemét, repülőink zúgását
a sárga gabonatáblák felett, innen és túl a fellegek tavában
s ahogyan mozdonyaink áttörik az éjszakák ködfalait
tengelyeiken gurítva felénk földünk termését
vizeink pontyait, csukáit, ezüst szép márnáit.
Napunk felkeltét, jószágunk gyarapodását éneklem
ezen a madarakkal behintett bronzszín hajnalon
s ha az igaz szó lángjaira szomjazol testvér
hallgasd csak, hallgasd bő nyarunk zuhatagjait
és lásd, hogyan nyitja ki égő szirmait az ígéret
s az áradás, amit mi kavartunk fel
hogyan sodorja el a múlt világ rongyait.
Átfordult tábla
Nem én vagyok az első, nem is az utolsó
ki lóra kapott, hogy eléd vágtasson, szabadság
fölöttem ifjúkorom emlékei szálltak
harcok vad zászlói, csókok, amik megsebeztek.
Tarisznyám íme, jó és friss zsákmánnyal teli
ajándékomat szétosztom balga társaim közt
kik letértek az útról, mielőtt alkonyult
mielőtt az ígéret fénybokrai kigyúltak.
Testvérek megtalálták igaz testvérüket
egy álom kohójában égtünk és keményedtünk
a szívek, melyek értünk dobogtak valahol
győzelmeket érleltek hangtalan fájdalomban.
És egy napon, oly váratlanul, mint a halál
elindultunk a tüskékkel bezárt város felé
hüvelyéből elővettük a rettenetes kulcsot
amivel kinyílnak a kapuk és becsukódnak.
Szabadság, így szárnyalt fel jöveteled híre
kik nem hittek benned, így hullottak sírjukba mind.
Békés csordák legelik most tavaszunk füvét
ringó ágyában mosolyogva ébred a gyermek.
A kert varázslata
A munkások gyerekei most áttörik a szegénység páncélját
kilépnek a napra és elözönlik a játszótereket.
Arcuk sápadtsága szánalomraméltóbb a haldokló rózsák színénél
s lám a gyönyörű park hogyan idegenkedik tőlük
fél, hogy rátörnek akár a barbár lovasok megeresztett kantárral
fél, hogy letépik díszeit, megtapodják s végül megölik.
Az óriás fák és a tarka kis virágok rémülten váltanak szót egymással
ó, hát meg kell halnunk, milyen édesen csurgott ránk a nap
a hold virrasztott felettünk, a csillagok rólunk daloltak.
Emelj az öledbe, szelíd csönd, nagyszívű kegyelem.
Így fohászkodtak s a gyerekek jöttek a sárgán csillanó utakon
jöttek nehéz, fakó emlékeikkel s azokkal a serkenő kis vágyakkal
melyek feltüzelik és ámulatba ejtik őket.
Soha nem láttak ilyet, soha nem ízlelték ízét a világnak
mely a külvárosok falain túl bontja ki szirmai ezer árnyalatát.
Félnek ők is, félnek kicsit a kert csodáitól.
Milyen idegen, szinte a fűrész sikolytásához hasonló itt
az ő jelenlétük, széttaposott lábaik, kezeik a gyászos körmökkel.
Várják, hogy szóljon hozzájuk valaki, parancsoljanak nekik
aztán elragadják őket a színek és illatok hullámai.
Arcukon kigyullad az élet pírja, szemeik már átlátnak
a dolgok felületén, a boldogság fészkeit érintik,
testvéreikre lelnek és engednek a csábításnak
mely tétova szívüket a kalandok örvényei felé vonzza.
Végre túljutottak a megalázottság sivár tájain
s mintha szárnyaik nőttek volna, mintha már
nem is ők lennének azok a gyerekek, akik
ördögöt láttak éhségükben, betegségek láncain tengődtek.
Egyformán megértik a fák suttogását, a madarak énekét
s ahogy fürdenek a napfény rózsaszín zuhatagaiban
nevetésük csipkéi elvegyülnek
a gyönyörű kert díszei között.
Tavaszi áradás
Súlyos emlékei szívemnek s ó, te fényeket és dalokat szülő nap
amint lángolsz és szállsz egyre feljebb a hajnal rózsaszín fodrai közt.
Vulkán magános fia, aranykürt, amit egy lány keze emel magasba
s elűzi vele az éjszakát s az álnok nemzedékek siralmait.
Május, ó május, újraéledt tüze gyönyörű fiatal tavaszunknak
aki a tél havába fulladt s akit véresre sebeztek a harcok
leveti fekete gyászát s máris indul vele a győzelem hajója
nyílt tengerein egy olyan gazdag világnak, amilyen még sosem volt.
Üvegből és acélból, lelkünk hitéből és az eszünk akaratából
mi építjük e világot, falat húzunk, törvényeket fogalmazunk
mialatt döng a kalapács s a szorgalmas parasztok vetése kizöldül
a végtelen rónákon és a csinos kertekben a házak körül.
Ki járt ezen a tájon, egykori uraink határtalan birtokain
ki látta apáink piszkos verítékét, anyáink hulló könnyeit
ó súlyos emlékei szívemnek, szabadság szele bontja most a zászlót
s vidáman nevet szemünkbe millió almafa kinyílott virága.
Távoli erdők zúgását hallom, udvarom zöld kerítésén egy madár
dalolja szerelmét és így szövődik álmaink rózsakoszorúja
mivel szerelmünk hű szövedékét ékesítem én is társaim előtt
kik szólítanak minduntalan, hogy el ne tévedjen a balga vándor.
Így hát tovább, váll a váll mellett, láb a szomszéd láb nyomában, testvéreim
oly seregek vagyunk mi, melyeket egy új világ csillaga vezérel
értünk haltak meg őseink s mi most a magasba emeljük fiainkat,
fürödjenek a fényben, cirógassa őket a szagos tavaszi szél.
Mégegyszer
Lássátok hát a szívet, melyben egy új rend gerendázata épül
nem hideg gyémántból, nem is lágy viaszból való ez a szív
hús és vér, vérszínű hús és húsba ágyazott vér, melyben
a béke és a harc cserjéi egyazon földből fakadnak
s az alkotó szellem, hogy megfejtse álmait
tükröt emel maga elé, a valóság fémlapját
amint visszatükrözi a tárgyak és dolgok arcát.
Mit éltem meg és mit élhetek még
úgy szakad ki belőlem a kérdés, mint bimbóból a rózsa
mint szenvedőből a káromlás Teremtője ellen.
Ó, az a sikátor, hal első szerelmeimet vásároltam
ó, azok a falak, hová első bűneimet rajzoltam fel
itt fekszenek félig holtan és gyalázatukat panaszolják.
De ma már tudom, azon a tisztáson, mely
a születés és halál szögesdrótjai között terül el
egy kémény emelkedik a magasba, hegyében a zászlóval
s az emberek, a munka és az áldozathozatal emberei
megrázzák láncaikat s a költők is nekigyürkőznek
de a közvetlen dallamot még senki sem tudja eljátszani.
Mindössze egy gyönge fátylat kellene letépni
de hol az a fátyol s hol vannak a kezek, hogy letépjék.
A múlt szenvedései kötöznek meg minket s a bánat
iszapja, ami összefolyt ereinkben a vérrel
belőle kelt ki a hétfejű sárkány
hét csapdája az igénytelenségnek és a félelemnek.
De íme a világ most átváltoztatja arcát
a férfiak, kiket csak szánalommal érinthettünk eddig
elhagyják a külvárosok kocsmáit, hol a pálinka kék parazsa izzik
s a konyhák rőt homályában hősökké válnak az asszonyok
kezeikben a fehérített vásznak föllobognak, mint a vitorlák
új vizek hajósai ők mind, szemükben a beláthatatlan távolokkal.
S az utcák, amiket reggeltől estig ró az ember
levedlik fakó bőrüket és elindulnak a végtelenbe
nem csikorognak az ajtók sarkai s az ablakok nem remegnek többé
a szerelem nem titkolt betegség, hanem a fiatalság
hosszú, szép pillanata s miközben fellármázzák a hajnalt
száll a nevetés összekeverten a kohók tűzcsillagaival
s a földművelők kaszakalapálásával is összekeverten
pirosló szűz lángjai a reménynek és bizodalomnak
melyek a tisztaság olajától élednek újjá
és elhamvasztják a kétkedés fekete madarát.
Így vetem be sűrű betűkkel a fehér papirost
és halmozom bűneim a vakok előtt
akik lámpát emelnek a magasba
s nem veszik észre, hogy ez a lámpa taglóvá változik a kezükben
nem veszik észre, hogy a kapu bezárult s most
más utakon menetelünk más lázak szédületében
Utóhang
Harcaim fáradhatatlan rongyszedői
s ti koraszülöttek, kancsalok és heréltek
milyen idegen lehet számotokra ez a dal
milyen hiábavaló.
Apály és dagály
Foszlányait gyűjtöm egy világnak, amit alig ismerek
nem tudom, ki volt a teremtője
ki gyalázta meg, hogy ilyen szánalomraméltó
erős és kemény tenyerén ki emeli mégis oly magasba
hogy a vakok is látják kegyetlen arculatát.
Eső hull, vagy süt a nap, mindegy
amíg fáradt kis lovamon a nyíresben ügetek
pillanatok örvényében múltak vesztik el alakjukat
jövendők sarjadnak, mint egy óriási mező virágai
s ezekben a virágokban egy asszony szemeire ismerek.
Ó, hát ez az én körül nem határolható életem
egy vaddarázs szárnyain mindjárt tova szállhat
vagy alhatik, mélyen, mint a kígyó a fa kérge alatt
emberek távoznak, majd újból közelednek felém
de rám se néznek, semmi gondjuk velem.
Ringasd a bölcsőt, jó asszony, becézgesd alvó gyermeked
ha felnőtt, úgy látod, hozzám lett hasonló
szeretheted s kiálthatsz utána mindhiába
tépett vitorláit egyre messzebb ragadja a szél
egyre súlytalanabb lesz az emlék, amit rádhagyott.
A hold fényében apály és dagály váltakoznak
elmerül az ösvény, min a szürke nyúl loholt
egy forduló még, egy jel még a hajó orrából
s íme, ez már a sápadt ősz, az ég rongyai közül
könyörtelen harangok kongása hull alá.
Váltóláz
Emléked koszorúját fonom, én városom
megtépett föld, ahol születtem
éjszakáim ingoványain át
ha elmegyek hozzád, látom sírdogálsz
töpörödött vagy, mint egy aggastyán
téveteg vagy, mint egy gyermek.
A távolság nem szépített meg téged
rossz éveim rongyait és cserepeit őrzöd
miközben magad is megöregedtél.
A szegények összecsukló tanyái
végülis, mint sebek ütköznek ki rajtad.
Templomok cirádái s a kaszárnyák sötétvörös falai
rád vetették árnyékukat s te haldokoltál.
Így emlékszem rád s én menekültem
üres utcáid hangja visszakong ma is
álmaim égő gerendázata közt felfedezem
mindazokat, akik gyermekszívemnek fájtak
akik a napos piactéren Istennek ajánlották lelküket
s éjszaka a Sátán lovain nyargalásztak ide-oda.
Egy elkorhadt világ terheit cepelem vállamon
közben a sápadt kölyök csínytevéseire gondolok
ahogyan éltem köztetek és emlékszem
a folyóra, amint hánytorgott szomorú fűzei között
az erdőre is emlékszem, mikor skarlátfényben kigyulladt
égő pernye közt égő madarak keringtek
és holtan zuhantak alá a fekete égből.
Egy kordé ragadott magával
idegen világok panorámái ragyogtak
hogy ússzam enyhe partjaik felé.
Ó, napsütötte venyigék édes bora
ó, lopva szerzett csókok az ajkamon
élek még és önfeledten örülök
egyszerű dolgos napjaimnak.
Köszöntő
Mindazok, akik a kenyértelen esztendőktől, a bérmunka mohó
karmaitól, gúnytól és durva parancsoktól szenvedtek
lépjenek át a napos oldalra. Arcukat és kezüket
mossák meg a hajnal fénytiszta vizeiben.
Jó ízekkel átitatott és hosszantartó legyen ez a hajnal.
Eljött a nap, mikor törleszteni kell az adósságot
s ki az, akinek nincs adósa, jó szóban, megértő tekintetben
vagy pénzben, búzában, az élet egyéb apróságaiban.
Ne ébredjen fel bennünk a hajcsár, a kétarcú kalandor
akik ellenségeink voltak mindig. Az ő láncaikat viseltük
örökségül hagytuk gyermekeinkre, mint mások kincseiket
s ők gyalázták meg a szabadság fegyvertelen mártírjait.
Mint a zsák gabonából, ha rostába önti a gazda
váljon szét a jó és a rossz, a búza és a konkoly
az elszáradt olajág rügyezzen ki galambjaink csőrében
hajóinkat nyílt tengerek habjai ringassák.
S ó, mi se feledjük el, hogy mennyivel tartozunk
azoknak, akik reménnyel a szívükben éltek és meghaltak értünk
szítsuk magasra, mind magasabbra a győzelem lángjait
s énekeljük a dalt, mely az igazság méhében fogamzott.
A túlsó partról
Torlódó hullámai a csatának
mind közelebb jönnek, mind érezhetőbbé válik
életünk veszedelme, megőrzött kincseink hullása
pihés madaraink helyett óriás alumíniumszárnyakkal
keringnek felettünk a gépek és morognak, mint a medvék
s a szirénák üvöltenek, mint a veszett farkasok.
Hiába nézel körül, nem ismered meg a várost, ahol születtél.
Gyógyult sebei a múltnak, szerelmeid bimbói
leúsztak a folyón, ami vérré vált tegnap, vagy tegnapelőtt.
Új kínszenvedések tüzei lobognak fel
s aki még látja az utakat, menekülne
de a lánc, amibe összekovácsolt bennünket az utolsó pillanat reménye
fáradt inunkba vág és visszahúz a mélybe.
Szegény áldozatai a sátáni végzet fogainak
olyan aprók vagyunk, mint a mákszem s olyan megvetettek
mint az állatok hulladéka egy messziről bűzlő sarokban.
jól tudod, a virradat álarca mögül
vérengző kuvaszok leselkednek rád
s mégis utolsó lehelletedet is felteszed a kártyára
előkészítve a pillanatot, mikor a te ütésed következik.
Mert jönnie kell a pillanatnak, mely a te hangodon szól
a te győzelmed jelvényeivel díszíti magát.
A félelem fertőzött odúiból akkor előjönnek a férfiak
hogy az elveszett világ romjain újra kezdjenek mindent
s jönnek az asszonyok, karjukon a szeretet fehér párnáival
reményeikre emlékezve s a fogantatásra készen.
Így vágyódtunk feléd szabadság, béke lángoló virágai.
Tapasztalatokban gazdag életet hozunk, íme
s bármily szegények legyünk, nem lohad le bennünk
szerelem, mely a való igazság után eped.
Nemzedékek haltak meg körülöttünk és születtek mások.
Ó, testvérek, ismerjetek meg minket és mondjátok
ők azok a vándorok, akik az égő erdőn át érkeztek
Keresztelő Jánosai egy újjá született világnak.
Napjaink margójára
Kivezettek börtönöm labirintjeiből
szabadságunk lángoló szirmai köszöntnek
hallom a város és falu hitvesi csókját
kaszák suhintását, kalapácsok ütését.
Lábaim végre a mi földünket tapodják
mindenért százszor köszönet jó szülőmnek
kik nem kovácsoltak saját kezükre láncot
úgy szóltak hozzám, mint ember szól az emberhez.
Hatalmas gyárkürtőkön rikoltja a kakas
nemzedékek szenvedése hal meg a tűzön
melyet mi lobbantottunk fel nehéz századok
jussán s a gyúlékony igazság szavaival.
Nincsen ösvény visszafelé és ne is legyen
nem riogat már az eltévedt nyáj kolompja
s ott, hol ellenségeink vad haragja füstölt
az építés átható szagát hordja a szél.
Hollókkal üzenem
A csalitban bujkált, mint a róka és a nyúl
megvetetted volna, ha látod szegényt
holott győzelemre készült, s a nagy találkozóra várt.
A föld alatt lakott sok társa közelében
akik mind halálraszántak voltak, akárcsak ő
kemény izmaikról a bilincset lerázták
ujjuk a fegyver ravaszán pihent.
Testvéreim ők nékem és társaim
a harcban, amit megharcolni ősi adósság
erdő, nádas, elhagyott tanyák csöndje
szolgáljon nékik biztos menedékül.
Fekete hollók viszik hozzájuk üzenetem
mert csak hollók szállnak e táj felett
részegen a gyalázattól és a vértől.
Percek eleven füzére világít előttük
s ők szembefordulnak a végzettel
érzik a barna fenevad közelségét a bozótban
s ők vállhoz emelik fegyverük agyát.
Győzelmük nem elérhetetlen álom
nem halnak meg ők mielőtt a hó lehull
nagy munka vár még rájuk az új világ talaján
s nem állnak meg a bevehetetlennek látszó kapuk előtt.
Hívogató
Jó barát, fénytelen lángú csillag
látom az éjszaka völgyein át érkezel
hogy megérints engem s azokat is
akik már alszanak, a föld alatt alszanak.
Most emlékszem vissza a fiúkra
akik vérszegény árvákhoz voltak hasonlók
s akik elindultak, hogy begyűjtsék
egy álmaikban látott földrész gabonáját.
Most nézek vissza a lányokra is
akik szárnyak nélkül oly könnyedén lebegtek
és intek mind mind a többieknek
kiktől elfordultam s kik elfordultak tőlem.
Jóbarát
segítsd lebontani a falakat
amik körülvesznek engem és mindazokat
akik véres keresztúthoz értek
vagy indulni se mernek, vagy alszanak mélyen.
Partizánlányok
Legyen ez az ének a lányoké
akiket szeretnek a fiúk
lágy kalácsból és szerelemből
fonjunk köréjük időtlen láncot.
Tudjuk szenvedtek ők is eleget
milyen félelmeket éltek át
milyen magányt hol vér volt, csak vér
hol rózsa nélkül nőtt a kék tövis.
Házuk ablaka sötét volt nappal
s az erdőbe jártak aludni
a fiúk nevét elfeledték
ha tőrbe esett közülük egy is.
Ó ezek a lányok mások voltak
mint a búbánat virágai
fegyvert rejtegettek keblükben
szemükben jövőnk tüze lobogott.
Legyen most övék a hű szerelem
részegítő aranyszín bora
galamb szemük pillantson ránk is
akik szépségüket énekeljük.
Virrasztó
Rossz szelek keringenek megint
s lehet, egünk tiszta vizét
ismét szeméttel hordja be a vihar
a tűzesős vihar, minek a sakáljai már vonítanak,
még bizonytalanul, még rejtőzködőn, még gyáván
de mi már hallottunk ilyen hangszert, mi már
kétszer is fenékig ürítettük a Hadúr poharát.
Még láthatod sötét lábnyomát a halálnak
a karmokat, mik torkodat szorították
még nem feledted, még nem felejthetted el
s nem hallod már vissza az orkesztert
miből egy gyermeksikoly szállt föl
száz és ezer gyermek sikolya
száz és ezer anya sikolya
úgy vergődött szárnyaszegetten, mint
vérző galambraj, ha kering a felhők árnyékában.
Ne engedd, hogy tűzhelyed parazsa ismét kihunyjon
ha nem védheted barátsággal, védd meg gyűlölettel
vagy nem kívánod holnap és holnapután is látni
gyermekeid arcát a derűs reggelben
kutyád hű szemét, édesedő gyümölcseid a fán.
Gondold meg, amit alkottál, ismét semmivé lesz
korom és pernye fedi be szemeid kék tükrét
kedvesed szemeinek tükrét, amiben jólesőn
nézted meg magad munka után
s az ünnepnapokon, mikor más dolgod se volt.
Rabszolgák ivadéka vagy, igaz
téged még sose vezettek át száraz lábbal a tengeren, ez is igaz
de már te is kétszer ittál a keserű pohárból
s a karmokat, mik torkodat szorították
még nem feledted, még nem felejthetted el
és gondold meg, látni szeretnéd holnap és holnapután is
gyermekeid arcát a derűs reggelben
kutyád hű szemét, édesedő gyümölcseid a fán.
Árnyékba került rózsák
Egy madár szállt a fára és énekelt
alatta a letaposott mezőben
gyerekek aludtak szennyes kis ingecskében
hunyt szemekkel és összeszorított fogakkal
mint akiket szörnyű álom gyötör.
A madár egy fa száraz ágára ült le énekelni
s én most az ő húrjait pengetem tovább
könyörögvén az álomba hullott gyerekekért
akiket elhagyott a világ s még emlékeznek szülőikre
érzik lehelletük melegét, kezeik illatát
hunyt pilláik mögött elvonul a vidék
hol kenyerük termett s az első csók érintette ajkuk.
Hajnal, ha jössz, emeld szárnyaidra
és szállj el velük e tájról, hol idegenek
elhagyottan véreznek emlékeik cserepein.
Amott az erdő is jajgat, hogy eltaposták
amott a hegyek szakadtak ketté s az ibolyakék partok
leperzselődtek mind, hogy látni is siralom.
Zokogj tavaszi szél. Mozdulj meg hatalmas föld
legalább te szólj hozzánk, akit oly közel érzünk magunkhoz
aki velünk szenvedtél s a sebeink is annyira hasonlók.
Teremd meg az új fát, szabadságunk zöldellő fáját.
Sugárzó tölgy, akit álmainkban láttunk
sarjadj ki elesett társaink szívéből
és maradj velünk örökre.
Emléktábla
Tízen voltak fiatal legények
tízen a hatalmas gyár kapuja mögül
mindegyik más más sarokból
a hidászok közül
a martinosok közül
a kovácsok közül
a mintakészítők közül
és így tovább, de már rég
megtörtént köztük az első kézfogás.
Ismerik egymást
nagyon is jól ismerik.
S nem arra valók, hogy elfeledjük őket.
Születés és halál közt
mint két meredek part között
rohan és torlódik életük
néma esküvel a szívükben
s a kék zubbony alatt töltött fegyverrel
a májusi éjszaka alagútjaiban
a törvények rozsdamarta zsilipjein át.
Mikor a kapun kiléptek a város már égett
csupa kelepce a tér s a homály csupa rémület
kegyetlen madarak a pusztulást görgetik maguk előtt
acél csőrükkel a jóslatot hadarják.
Tíz kék zubbonyos legény
épp most veti máglyára a szívét
győzni vagy meghalni, így gondolják
s a magukra hagyatottság, ami körülfogja őket
olyan hideg, mint a jég, olyan kemény, mint az üveg
számukra nincs út a meneküléshez.
Győzni vagy meghalni, így gondolják.
S ha kinyithatnák a szájuk
nem a halálról, hanem az életről szólnának
a lányról szólnának, aki vár rájuk
messze, messze a szerelem ezüst forrásánál
a jövőről szólnának, amiről annyit álmodtak
ahol tövisei között vidáman dalol a rózsa
ahol a gyermek is megtalálja a kulcsot
mivel a zárakat kinyithatja és becsukhatja.
És én most helyettük szólok
azt a dalt dalolom tovább, ami az ő vérükből fakadt
a jövőről dalolok és tíz legényről
akik a jövőért estek el panasz nélkül
szívükben a hűség esküjével
kezükben kilőtt fegyverrel, mint a hősök
hősei e gonosz és megalázott kornak
hősei a népnek, a mi népünknek
mely kőbe vési bátor homlokuk.
Remény és hűség
Töretlenül állunk, barátom
mert a mi szemünk nem borult el a vértől
nem faltunk a húsból, amit az ellenség szakácsai főztek
senki lába elé nem kuporodtunk alázattal.
Földünk titkait őriztük szívünkben
s tudtuk egy napon eljön a leszámolás
kezet nyújthatunk mosolygó társainknak
s törvényt kell ülnünk az árulók felett.
Ne nyiss kaput a Sátán lakájainak
akik a múltat csempészik tovább véren és ködön át
gyermek-szerelmünk sem lehetett tisztább egykor
mint az a hűség, amivel napjaink színe előtt állunk.
Ha átvészeltük a nagy zivatart
hol a gonoszság fekete-vörös esőjében áztunk
igyuk ki megmaradt borunk cseppjeit
egészségére azoknak, akik hazavártak minket
akik hittek a szép hajnal eljövetelében.
Régi cimbora
Szemed fényét megőrzi az erdő, hol bujdostál
s a tengerpart homokja emlékszik lépteidre
most közöttünk vagy egy újszülött csillag mézével
az ajkadon, mit oly soká gyötört a szomjúság.
Múltak fohásza és könnye a kék azúrba vész
a leperzselt tarlókon nem lobban fel több parázs
s ó, észre sem veszed, hogy találkozol magaddal
a visszhangzó térben, hol a fény esője szitál.
Mennyivel szebb így, mint volt tegnap és tegnapelőtt
hajód vitorláit hogyan feszítik a szelek
ekéd nyomán a mélyen felhasított barázdák
kenyérmagot szülnek, mitől ritmust cserél a szív.
Te vagy a hazatérő, akit dicséret illet
sebeid kútjai száradjanak ki örökre
dalod zabolátlan hullámai erősítsék
napjaink emberét, aki oly szépen növekszik.
Emléked sodrában
Mielőtt a szabadság gyümölcseit ízlelném
verseim ekéje újra szántja e földet
ez az a rét, hol a rontás virágai nyílnak
s a holt katona szemét kiássa a holló.
Mily könnyű lenne feledni a gonoszság lángját
a megmérgezett bort, mitől a világ berúgott
mily gazdag lenne kertem, ha te nem hiányoznál
legszebb álmaim és legszebb dolgaim közül.
De nem a céda feledés évszakai ezek
napok kelhetnek felettem és kihunyhatnak
a régi seb egyre mélyül, ó micsoda kút ez
párkányát messze kerüli a hű gerle pár.
Hol vagytok társaim, akikkel együtt nőttem fel
asszonyok könnyei hullottak-e értetek
kik átütött szívvel is hittetek a jövőben
s csontjaitok elégtek a zendülés tüzén.
Ahelyett, hogy pihennék, végzem kiosztott munkám
egy sose látott csillag győzelmem ígéri
s míg drága neved gyöngykerek betűit pergetem
új vágyaink indái kúsznak a magasba.
Keresztúton
Megkergettek és meggyaláztak
sírhatnám ezer éven át
de mit panaszoljak azok előtt
kik többet szenvedtek, mint én.
Ott feküdt az árok szélén
Fekete Nagy, a jó barát
szerb cimborák is feküdtek ott
szívükből már kifolyt a vér.
Egyedül maradtam akkor én
a nagy ég alatt egyedül
anyámra gondoltam, aki várt
s látni kívántam szép hazám.
Most csak járok-kelek itt árván
se szeretőm, se kis tanyám
s látom a bronzkemény égről
lehull egy csillag s megint egy.
Felhős táj
Édes és dús köldöködről hogy leszakadtam
sötét vizeken úsztam, akár egy rossz ladik
terheimet csukott szemmel mérte a végzet
s nem hallottam meg a részeg angyalok karát.
Kiszámolt pénzeimmel sem gazdálkodtam jól
adtam és vettem s lám itt maradtam szegényen
gondjaim hínárjában mind alább merülök
ragyogj fel csillagom, ha van helyed az égen.
Ama éhes és rút család tagja vagyok én
melyet láz tépett és szétziláltak a szelek
kinyújtom feléd karjaim elszáradt ágát
lehelj rá kék madarat, néhány szép gyümölcsöt.
Nem akarok nyerni és győzni sem akarok
oly némán ülök a sarokba, mint a koldus
ki járta már poros ligeteit e tájnak
s ha kér még valamit, tudja, mit se kap többé.
Kíséretül
Búcsú nélkül indultál, hogy messzi útra kelj
nyugtalan hajós, kinek nincs többé hajója
kutyád kísért csak egyedül s az őszi kerten át
egy feldúlt élet cserepei közt botoltál.
A zsarnok torka kavarta fel e tüzes vihart
vágyad és reményed kazlai mind leégtek
ó a bánat indái, hogy lépteid befonják
eléd hintik még sötét és keserű gyümölcsük.
Kinek tartoztál szűz véred adójával, kinek
miért fájt, hogy éltél és hű voltál hazádhoz
ki töri majd össze a kardot, mi ketté vágta
a világot s te boldogtalan alul maradtál.
Menj és győzz a hűség vörös színével a zászlón
te vagy közöttünk a legszebb, legbátrabb legény
sajogjon utánad lányaink igaz szerelme
szép neved említsék fel meséikben az aggok.
Mezítelen
A határtalan körökön túl kezdődöl Te
aki egy vagy velem, szememben Te vagy a tükör
a kezdetem vagy Te s nyilván a vég is
ami felé zörgő szekeremen közeledem folyvást
az alkonyat tócsáin át s a zengő szakadékok felett
mikor a hajnal kettészakítja az ég vásznait.
Feleselek veled s Te rámhagyod okosan
tudod Te jól a súlytalan lélek és a lomha nagy test
milyen szánalomraméltó
egymásba zártan s mégis gyalázva egymást szüntelen.
Hányszor kívántam már sodorjanak magukkal
az áradó folyók, sebezzenek meg idegen
kerítések dárdái, de mindezt úgy, hogy kedvére legyen kedvesemnek
fürödjön mosolyomban s a kezeim maradjanak erősek.
Mert a Te árnyékodban, puha tenyered közepén is
egyedül maradtam a hajszában
miközben felgyújtanak a zászlók
a végtelen hétköznapok Ellened uszítanak
mint egy láncáról szabadult komondort.
Lásd szegény csontjaimat s azt a meredek utat
amit meg kell tennem
bánatom kútjából vonítok a holdra
s a távolból galambjaim szelíd turbékolását hallom.
Ellenfele vagyok magamnak és testvére ellenségeimnek
az elítéltnek segítem vonszolni keresztjét
közben egy mély álom vizén ringat a szél
s csukott szám a Te csókod ízét őrzi.
Nyitott kapu
Megtérek hozzád kertem, távol a világtól
ahol a halál fekete szárnyai csattognak.
Harmattól nedves mezőkön lépked a hajnal
s én a Te mosolyod emlékét ízlelem
szemed bársonyát, karjaid ívelését
ahogyan öleltél, vagy intettél szomorún
s én mehettem utamon, amely
oly ismeretlen előttem, akár a csillagok erdeje
akár a láng, mely szívemet emészti.
De feledjük a szerelem töviseit
a hódítás és az odaadás örömeit is feledjük
gyümölcsfáim állongnak a júliusi szélben
sárga barackjaikkal és kék szilváikkal
intenek a kelő nap felé s mintegy a nyár
dús koszorúját ajánlva a világosság kapujában
nekem és neked
mindnyájunknak
akik a virágzó partokon innen
a beteljesedés óráját várjuk.
Vétkeim bocsánatát s a pihenés édes ízét
hozza el ez az óra és lássam, amint a bárkán
széles evezőcsapásokkal közelednek felém
elhagyott barátaim és a lányok is mind
akikkel játszottam egykor s alámerültek
a jótékony feledés vizében
az ifjúkor fehér és vörös zászlóival
a jámbor háziállatokkal, melyeket annyira szerettem.
Ez az a bárka, amit rabszolga őseim ácsoltak
s az idők vizein ringott elhagyottan
most a jelen hősei s a jövő gyermekei népesítik be
és köszöntenek engem fáim hűs árnyékában
mint a testvért, aki sebeit eltakarván
új fegyvereit élesíti, új dalokkal ébreszti
alvó táborait a világnak.
A háború szele
Így virrad meg az éj és így olvad el a hó
mely házam ereszén virított fehéren
s a nap szőnyege s a csillagok tükre volt
néha elszállt fölötte a kitárt szárnyú madár árnyéka
néha megindult a zöld bádogcsatornán lefelé
s mint egy elvérzett a feneketlen kútban.
Íme, nem lelheted meg többé
barátaid lábnyomát s hol a gyermek
kit álmodtál magadnak verseidben?
Megint ő jön a néma éjben
fegyverrel a vállán
s üget, csak üget
a tanyák mentén, a végtelen mezőkön át
mindig egyazon pofával
egyazon álnok és kibírhatatlan tekintettel.
Haladj csak előttem, kislány
emlékeim fekete sorfala közt
emeld magasra a lámpát
szorítsd magadhoz fájó szívemet.
Törvény
Halj meg, kiáltozták, halj meg ellenségünk.
Bajtársaimmal idegen ország földjén meneteltünk
ki átkozta kínjait, miket tűrnie kell
ki öreg szülői csókja után vágyott
ki távoli jó üzletekre spekulált
ki fűszálat morzsolt a fogai közt.
Néha sóhajtotta valaki
miért vagyok itt, mi közöm az egészhez
de az éjszaka ólomburkolatán át
ilyenkor is hallani lehetett a kiáltozást
haljatok meg, haljatok meg ellenségeink.
Soha ilyen tűz még nem hullott ránk
soha ilyen örvény a lábunk előtt
soha ilyen csikarás a hasunkban.
Az úton idegen lábnyomok fénylettek
s mi vakok voltunk, akik egy kút körül
járnak körbe-körbe. Keserű halbűzt
mérges bélű gombák foltjait hozta magával a szél
s hiába kértük volna sorsunk cseppnyi változását
hiába ajánlottuk volna fel lelkünk jobbik felét
tudtuk, ölnünk kell ezen az éjszakán
vagy minket ölnek meg ártatlanul.
Légitámadás
Ezen a napon meghasadt az ég
s a vércse kiszállott fészkéből
földünk ilyen tűzvészt még nem látott
így még nem vonított a farkas.
A kövér mészáros kapujában
hogy menedékért könyörögtünk
mint barom, ha vérszagot érez
láttuk, ő is remegve szűköl.
Láng emésztette el a zöld füvet
gyermekek ajka összezárult
mielőtt rájuk mosolygott volna
a kiderült egek virága.
A hős
Nem tudom, hogyan mondhatnám el
láttalak meghalni szép ifjú
pilláid lecsuktad, véredtől
iszappá vált a forró homok.
Az ösvény, amin elindultál
oly meredek volt és oly kemény
emlékeidnek szénakazla
rég hamuvá hamvadt mögötted.
Egyedül voltál a tömegben
szárnyak nélkül vergődtél, szegény
ki arra vágytál, hogy átal kelj
az elunt dolgok törvényein.
Bűntelen bűnhődtél, jól tudom
híred ki táplálja majd fénnyel
lesz-e, ki mosolyod gyöngyeit
kedves tárgyai közt megőrzi.
Elkésett vigasz
Megverettünk. A fenevad marcangolta húsunk.
Legjobb társaink dűltek a sárba vagy porba
s arcukon végigfolyt a néma fájdalom.
Bátor férfiak voltak mind
az áldozathozatal katonái
de keblükben egy másik szív is dobogott
s az utolsó pillanatban láthatták
a béke és a szeretet angyala
mélyen föléjük hajol
és szárnyai alá veszi mindannyiokat.
Mérleg
Könyörgései tavába fullad a gyáva
s a vakmerő részegen összetöri magát.
Nyújtsd felém a karod, hogy átkeljünk a padlón
a jégár felett vagy a pestises völgy felett
ahol egy hadsereg alussza véres álmát
s a fény hiába szövi tarka szőnyegeit.
Nyújtsd felém a karod, hogy átkeljünk a padlón
a jégár felett vagy a pestises völgy felett
hol a számkivetettek csontjai zörögnek.
Trombitaszó
Sebezzétek meg a galambot, amely
a viharok előjeleit hozza.
Szárnyai közt a vérbemártott karddal
zuhanjon le elátkozott földünkre
ahol még érezni a kénköves múlt
szagát, s látni holt társaink árnyait.
Fogjátok el a hírthozó galambot
s ébredjetek ti jó bajtársak is mind
a zsarnokok és pribékjeik ellen
kik a gyönge bárány vérét szomjazzák.
Magunk dolgáról
Kik elmennek e tájról, vigyék magukkal hírünket
hogy élünk, a nagy háború után új gyökeret vertünk
felszántottuk földjeinket, állataink csordája
gyönyörűen erősödik s bő tejet gyűjt mezőinken.
Egy nép, amely szenvedéseiben fürdött tisztára
kezében a karabély saját szívét sebezte meg
de harcain túl a nyár gyermeke volt születőben
s látta kifesleni vörös lombját a szabadságnak.
Fiaink és lányaink szomjas tekintete előtt
egy rombadőlt világ csontjai összeállnak újból
ó tiszta homlokzatú, napfénytől ittas házaink
óvjatok a pénz s a hazugság ragadozóitól.
Új idők koszorúját fonjuk halántékunk köré
akik ellenünk voltak, most hajtsák meg zászlóikat
a bátor nép előtt, mely Isten nyájához hasonlón
fáradhatatlan az Ígéret földjéhez közeleg.
Hajnali béke
Így még nem köszöntött rám a nap
ó egek ékszere, zöld párákon áttűző sugárzás
milyen gyönyörű ez a táj, hogy rubint öledben dajkálod
ó csak most értem, hogy jámbor énekébe foglalt a pásztor
hogy dicséreted zümmögik a méhek, ahogy kiszállnak a kasból
s mohón szürcsölik a fényt, a réti virágok édes borát.
Látod-e magad a kék tócsák és rózsaszín patakok tükrében
ahogyan én látlak égő koszorúd pompájában
hogy úszol a felmérhetetlen távolok közt
magadhoz vonzod az utcagyerekek csodálkozását
s a szűz liliomok, amik este becsukódnak
jöttödre kinyílnak újból s feléd küldik illatukat.
Mint pásztor tereled az ég fekete-fehér nyájait
utadból elűzöd a holdat, megvakítod a csillagokat
s hogyan beszél rólad a nép, ismered-e a parasztok hálaadó szavait,
az asszonyok tereferéjét, mikor rólad szólnak
a sárga tarlón, vagy a kutaknál szívük alatt a magzattal.
Mennyit írtak rólad a költők, milyen dalokkal köszöntöttek
de te kimeríthetetlen és elszédíthetetlen vagy.
Itt ülök házam előtt a kőpadon s még félig álomban
fejem búbján, gerincem csigolyáin érzem leheleted cirógatását.
Így születik ez az írás, belőled meríti vérét
s feléd száll kitárt szárnyai ritmusával.
Láthatatlan ajkadon csüng szerelmem
és álmodom: kedvesem hírnöke és szószólója vagy
mikor téged nézlek, ugyanakkor látom őt is
vörös szép haját fésüli éppen a tükör előtt
s ugyanolyan elvarázsló tekintettel pillant felém
amilyen mély és ellenállhatatlan a te pillantásod.
És mindezeken túl mennyit segítettél nekünk
a romlás éveiben, mikor a szabadság hű fiai
úgy hullottak, mint kasza suhintása alatt a fű
mikor a rabok a te sugaraidból merítettek új erőt
mikor a zsidókat végighajtották Európán
s csak a te olajcseppjeid hullottak a meggyötört lélek tüzére.
Nincs közöttünk, aki elszakadni vágyna tőled.
Ma is és mindörökké, aki ajkára veszi neved
részegen zengi csókjaid dicséretét.
A fehérre meszelt ház küszöbén
Bármerre járjak, mindig találkozom véled
akaratlan is mindig magammal viszlek, hiszen tőled származom
hiába törülném le arcom vonásait, szemem tüzét hiába oltanám ki
mozgásom ritmusában jelennél meg, vagy a sóhajtásomban és a nevetésemben
olyan vagy te, mint a forrás, ami nélkül nem indulhattam volna útra
s ha felzeng bennem a dal, tulajdonképpen a te kürtöd vagyok
mint ahogyan az én fiam is az én kürtöm marad örökké.
Fekete kendőd alatt, a sápadt homlok mélyén lángok bokrozódtak
s a bíbortüzek fényénél láttuk, amint baktatsz
a kisváros sikátoraiban kora hajnali órán
vagy az esti szürkületben amint előbukkansz
a petróleumlámpák sárga gyöngysora között
magánosan és vágyódón az otthon meleg csöndje után
amely a lobogó vitorlák mögött élt az álomban
amit a boldogság szigetéről álmodtál.
A fűszeres cégére s a zöldre festett sarki kút jól ismert téged
csakúgy a házak küszöbén pihenő kutyák, a szerény oltárkép
amit Mária dicsőségére emeltek a környék parasztjai
térdet hajtottál előtte s ez értünk szólt, akikre aggódva gondoltál
a varrógép zakatolásában s máskor a remegő mosókonyhák mélyén
ahol a nappalok és éjszakák végzetesen összefolynak, hogy elnyeljék
az áldozatot, aki magad is voltál kócosan és elfáradt karokkal
miközben az égre pillantottál, igaz kegyelemre várva.
Más tájak hívnak már és más hangok szólítanak
a fehér jegenyesor, amire gyermekkorodból emlékszel
a végtelen éjszakák sivatagjában ismét itt vonul el az ablakod előtt
hogy felidézze a kétarcú múltat, a kimeríthetetlen fájdalom lángjait
s a fényükben vándorolsz s akár hunyt pillákkal is a mélység felé
ahol szelíd, halkszavú angyalok vetik már puha ágyad
melyre oly régóta vágytál mindhiába s panaszolva a sorsot
hogy gyötör téged közel egy évszázad óta, mint aki a bűnök pocsolyájába került
holott te gyújtottad meg esteli lámpánk s tányérjainkra te osztottad szét az eledelt.
A gyermeki szeretet mélyrelátó pillanatai ezek
ama pillanatok, mikor a szív kelyhe óhatatlan kicsordul
s a bús szem is kiönti súlytalan, tiszta könnyeit.
Halleluja
És gyűljetek köré
mind, mind
és táncoljátok körül
a játék gyönyörűségével
s az öröm lobogásával.
A tér kietlensége
s az idő csapdái
alámerültek ez órán
a béna nyelv beszélni kezd
kivirágzik a fenyőág
legendák díszeiben ragyog
láthatjuk a boldog anya
szívébe eresztette gyökereit
s a decemberi ég kering felette
napjaival
holdjaival
csillagaival
a fehérgyapjas felhőkből
madarak tekintenek alá
a mi csodálkozó szemeinkkel
és kacsintanak és mosolyognak
a tűz függönyein át
a tenger kristálylapjai mögül
a vérző pipacsvirágból
s a gyümölcskosárból
ami egy fiatal lány karján ring
sűrű illatok közt
önfeledten.
Ez a karácsony
a mi első igazi karácsonyunk
szabadon kitárult magtár
újjászületésünk ünnepe
fegyvertelen harcosok vagyunk
s a győzelem szele megérinti arcunk
s a hajó nyugodtan ring velünk
mint a hattyú, bevont szárnyakkal
s a távoli lámpák, a zengő kürtök
szívünk paradicsomkertjét dicsérik.
Vándorolunk, vándorolunk
miközben a boldogság forrásából merítünk
melyet őseink fakasztottak
amint menekültek az üldözők elől
amint újból megerősödtek hitükben
amint építeni kezdték új városaikat
feledve a múlt törvényeit
s túl az együgyű lelkek
reménytelen fohászain.
Az ünnepi szoba ajtaja kinyílik
s a gyerekek ott sereglenek
a fa körül
ami sejteni engedi, nincs messze az óra
mikor a sötétség haszonlesői elvonulnak
s a szabadság angyala vezet bennünket tovább
az angyal, aki a szamár és az ökör szeméből kelt ki
ama felejthetetlen éjszakán
s hirdeti fennen az ő dicsőségét
aki egy közülünk
szerény kezű munkás
fiú, aki azonos az apjával
anyjának örök gyönyörűsége
testvére a fehér galambnak
s akit megfeszítettek és harmadnapra feltámadt
akit megtagadtunk és újból szívünkre vonunk.
Szavaim új értelmet kapnak
kezem rátalál az elhagyott kilincsre
s mégis a kietlen labirintusokban
téged követlek kedvesem
szerelmünk gyümölcsei beértek
és Te vagy az öröm forrása
én pedig az út, amin továbbjutunk
és ketten együtt az örökzöld fa
észrevétlen a valóság talaján
s a boldogtalanok képzeletében
ezüst szálakkal és tarka szalagokkal
a túlsó part szegélyén
egy öreg kis ház előtt, ahonnan
Te és én csókjaink aratása felé
indultunk el egykor.
Szerelem
Mégis csak a te rejtett tüzed
a legmélyebb sebet égető tűz – Szerelem.
Ó, asszonyok, ó, asszonyok
akik házába olykor benyitottam
vagy csak az ablakon néztem be hozzájuk olykor
s ó, ti lányok, kócos rózsatők a reménydús partokon
be szép, hogy olykor átlobogtok éjszakáim bozótján
s én sejthetem fiatal húsotok illatát
és ó ti gyöngyszemek a hétköznapok fonalán
az én utcámon mentek át ti reggel, este
milyen boldog a szél, ha szoknyátok ráncait cibálja
milyen örömmel venne fel benneteket a férfiak hajója.
Kiket a káromlás és a korbács gyaláz meg
a gyáva szolgák se mondanak le rólatok soha
soha a katona, ki a halállal jegyezte el magát
minden férfi szíve tárva nyitva áll
várván a galambot, csőrében a gyűrűvel.
Szerszámai közt a kovács, ha rátok emlékszik
kalapácsa dalol az üllőn, bús és gyönyörű dalt dalol
tűzcsóvák nyílnak a szörnyű vasrácsok indáin
s ő kezes lesz, akár a húsvéti bárány
és sírni tud ő, aki még soha nem sírt
érzi, tőr ütötte át szívét láthatatlan
egy pillantás, vagy egy nevetés mérgezte meg borát
egy nevetés, ami keserűbb volt az epénél.
Csupa ígéret vagytok és csupa hívás
csupa átúszhatatlan tenger mégis.
Hány király fejét ejtettétek a porba
hány énekes száját tapasztottátok be sárral
hány szívet roncsoltatok szét unalomból.
Szűz Máriák és szenvedő Veronikák
véres a ti kendőtök minden egyes szála
bánat virágzik a ti kertetekben
aranysárga bánat, ezüstszürke bánat.
És mégis kiolthatatlan a tüzed – Szerelem.
Hogyan is feledhetném a kurta ingű csitri lányt
akit egy kulcslyukon át láttam mint kisfiú
feledhetem-e a véletlenül elcsábított asszonyt
aki lábhegyről és hunyt szemmel adta az első csókot
és a vöröshajú idegen nőt feledhetem-e
aki a tó partján hevert mókussal az ölében
ami nem is mókus volt, de maga a csipkebokor
ahogyan Mózes előtt megjelent a pusztában.
Maga a tűz vagytok ti s én a tűzre való hasáb
fogadjátok hódolatom ajándékát e versben
szűz Máriák, szenvedő Veronikák.
Évforduló
Tíz éve, hogy kinyitottam egy ajtót
s te ott álltál mögötte a fényben
tíz éve, hogy kinyitottam egy ajtót
s te ott álltál mögötte a fényben
tíz éve, hogy kinyitottam egy ajtót.
Szemem nem vettem le rólad azóta
tengerem vagy te és a vitorlám
szemem nem vettem le rólad azóta
tengerem vagy te és a vitorlám
szemem nem vettem le rólad azóta.
Te engem tükrözöl én is csak téged
s együtt rejt el az álom mély vize
te engem tükrözöl én is csak téged
s együtt rejt el az álom mély vize
te engem tükrözöl én is csak téged.
Így lettél legszebb költeményem tárgya
föld ahogy összecsendül az éggel
így lettél legszebb költeményem tárgya
föld ahogy összecsendül az éggel
így lettél legszebb költeményem tárgya.
Szívem falára írtalak fel, kedves
s azt is, hogy vörös vagy és fiatal
szívem falára írtalak fel, kedves
s azt is, hogy vörös vagy és fiatal
szívem falára írtalak fel, kedves.
Játék – tűz – dal
Klárám, bronz kis szeretőm
kölyök éveid csacsognak
éles fogaddal téped
hamvas barkáját a fűznek.
Ki látott ennél szebbet
gyönyörűbb rózsafát, mint te
én vallok-e most néked
vagy te csábítasz el engem.
S ha felrepülsz álmaid
fényekkel átszőtt egébe
utánadszállok vakmerőn
hogy megérintselek újból.
Mindegy már, hogy ki voltál
avagy ki voltam egykor én
pereg pereg az orsó
rólad duruzsol és rólam.
Nevessük szét, hogy élsz te
s így véletlen élek én is
sírunk felett is majdan
ketten húzzuk a harangot.
Vörös kakasom
Mit tudsz te a színtelen méregről
amit szívében hord a gyermek
ilyen méreg földje volt szívem
mély gyökér lett belőle s vad bozót.
Habzó vizein az ifjúkornak
zátonyra csapódott ladikon
vesztegeltem s a túlsó parton
kalandok álommély erdeje várt.
De nem tudtam még, mihaszna fickó
a múló perc elvész örökre
pillantásom gyöngyház szárnyai
mind sivárabb táj felett lebegnek.
Milyen szép volt utam a berekig
mészárosunk falán a cégér
egy vörös kakasra emlékszem
pántlikát szőtt kertünkből az égig.
Emlékszem Annácska szűz csókjára
utána mily bánat szállt reám
mily szomjúság emésztett később
mily árnyakkal teltek meg az éjek.
Éveim vad bozótja fog körül
tört hangok, emlékek hínárja
olykor még zeng vörös kakasom
de ki hallja szózatát, ki érti.
Júliusi dal
Egészen más arcot mutatok ma
fiatal anyák, kacér szeretők
csitri lányok szíve még nem lángol
néktek ragyog a lázas nyári hold.
A fájdalom éveinek vége
könnyű táncok füzére csilingel
titkait a mély fasor kitárja
madár kiált valahol álmában.
Szívek és szoknyák tüzei gyúlnak
lángok, mikben szívesen halunk meg
azok is, kik elhagytak bennünket
könnyeiken át most visszanéznek.
A kert pázsitja felett röpültök
mind, mind, ó anyáim és lányaim
szörnyű nappalok láncából fejt ki
ez a dúsan csurgó bronzvörös éj.
Kapja meg mindenki, amit kíván
borát, búzáját, szíve szerelmét
az ár, mit bűneinkért fizettünk
vérünkből vett tébolyító bírság.
Halljátok hát, az éj lantja pendül
a tánc sodra ragadja el szívünk
friss lángok mámorában feledjük
a vér és vas kettős gyalázatát.
A kagyló hangja
I.
Vágyaim fonákja ez a szomorú éjszaka
vagy csak a tó tükre néma hattyúival
amott oson a gyilkos, kitől őriztél
s mellemnek irányítja biztos fegyverét.
A jó halál órája ez, amitől nem félek
kék szemed pillája mögött búvok meg én
tél üldözhet és megrészegíthet a nyár
benned alszom el és benned ébredek fel
ó szerelmem, ó lámpásom, ó citerám.
II.
Bólogat az eperfa, zöld árnyéka is bólogat
hulló levelei a te üzeneteddel érkeznek
miért gyűjtöd össze dögszagú rongyait a múltnak
miért hogy egyre távolodsz közös emlékünk szárnyain.
Az ösvény, min elindultam, hozzád vezetett vakon
a hídon túl egy lámpa sebezte meg az őszi tájat
s hogy sose feledhessem ki vagy te nékem e világon
egy fehér madár csengő neved énekelte fölöttem.
Négy sorok
I.
Te vagy az, aki után lámpással futottam.
Te vagy az, akit vakon is megtaláltam.
Te vagy az, akiért érdemes az élet.
Te vagy az, akibe egyszer majd belehalok.
II.
Ó szerelem milyen szesszel itattál meg engem.
Ó szerelem börtönbe zárnak a te karjaid.
Ó szerelem egykép csúnya vagy te és gyönyörű.
Ó szerelem eltakarom előtted az arcom.
III.
Kedvesem mosolyáért dicsérlek, ó Élet.
Kedvesem ízével érinted az ajkam.
Kedvesem ágyát te veted meg előttünk.
Kedvesem mérgezi meg a borod, ó Élet.
Platánlevelek
Róla írom ezt a verset, aki szebb volt, mint hajdan a királynők
aki előtt megszégyenültek a rózsák, ha átment a kerten.
Finom bronzfejét a vállamon ringattam és ő
az ölébe vett, ha elbuktam harcaim sűrűjében.
Olyan volt, mint egy csillag, mint egy madár, ha boldog.
Beszéltem róla azok előtt, akik irigyelték és elvezettem hozzá
az édességre szomjas gyermekek seregét.
Ha elunta szerelmünket, fejest ugrott álmaiba
mint a búvár, ha gyöngyért merül alá a tengerbe.
Ereszemen róla turbékolnak a galambok
kertem alatt a patak róla duruzsol.
Ketten a bárkán
Aludtál s én virrasztottam melletted a nyári éjben
mint búvár merültem alá a kék csönd pelyhei közt
s két szemem, mint két vándor bolyongott tested gyönyörű tájain.
Ó tejjel és mézzel teli dombok, ó vörös füvekkel behintett völgyek.
Mit nékem a kenyértelenség zord napjai, szívek és házak
amik becsukódtak előttem egy kegyetlen életen át
mint virágok szirma hullik rád csókjaim zápora
s mire megvirrad két karodban alszom önfeledten.
Ajánlás
Te vagy az én vezérlő lámpásom a pusztában
te vagy az, aki sötét bűneimet feloldja
arany pénz vagy te, amit álmom mélyén találtam
s amit, úgy tudom, nem veszthetek el többé soha.
Végtelen fonalon
Menekülök előled fehér, acélfogú tél
vörös nyár, aludni szeretnék puha telt öledben
két part között keresem a reggel hűs forrását
ugyanígy kereslek Anna, éjeim vad sirálya.
Eszembe jut a szép város, hol először láttam
szép lábaid vonalát, érő melled szép dombjait
a kerti úton jöttél felém, mint a vágy maga
fürtjeid rőt fészkében a hajnal gyöngyei égtek.
S ó, hogyan is felejthetném el a szép könnyű dalt
amit te énekeltél nekem, kart a karba fonva már
seregély csapat húzott a tájon át, emlékszel
odébb koldus ült egy lócán s intett zöld kalapjával.
Felhők torz árnyéka hull rám s én csak megyek, megyek
nem bonthatok ki más fényt, csak a te szőttesed szálát
két madár száll felettem, hím és nőstény s éneklik
enyém vagy s én a tied vagyok, Annám, szép virágom.
Az alkony hullámai
I.
Szerelmem hajnala és sok más örömök hajnalai
hová tűntek, hallom az alámerülő percek sóhaját.
Fáradt vagyok, vagy orvul megsebeztelek? Ó ez az élet
egyre távolodik s lépésről-lépésre megadja magát.
Kiáltozok utánad, mint aki eltévedt egyedül
többé se házam, se hazám, se vöröshajú szép szeretőm
a megvakult vén hold alatt pásztor halad a mezőn
hozzám hasonló szegény és a te konok szívedről dalol.
Egy más férfi, ha jönne érted, elég lenne tán egy szó
hogy ketté törje a követ, mi örök bájaid takarja
hol vagy most, merre száguld közös emlékeink vonatja
elhervadt a rózsa, amit néked szakítottam a kertben.
Hajdan egy ágyban aludtunk és egy korsóból ittunk mi
miképpen is felejthetném most elfelejthetetlen szerelmed
összetört szárnyakkal virrasztok az erdő hűlt avarján
ég veled, régi pajtás, ki más vizekre szálltál, ég veled.
II.
Nincs olyan áldozat, amit meg nem érdemelnél
nincs olyan távolság, ami elérhetetlenné tenne téged
ó te fényből és illatból formált lángja a szerelemnek
a föld megtermékenyít s a bíbor hajnali ég magához ölel.
Az erdő mélyén találtalak ki, egy levél éppen
mezítelen vállamra hullt s a keskeny ösvény mentén
egy madár énekelt, mint akit halálosan megsebeztek.
Szívem börtönébe zártalak azóta, lobogva égsz bennem
s én feláldozom magam e tűzben, hogy egy maradjak véled
amint kikelsz a porszemnyi magból és szállsz, szállsz
a tenger sivataga felett vitorla és jelzőlámpa nélkül.
III.
Ha te nem lennél, rég meghaltam volna
de így veled vagyok és senki se lát
virágot gyűjtök egy nagy sárga réten
s ránk hajol az ég, mint fára a kéreg
így élünk hát te nékem és én néked
két súlyos test, két libegő szárny alatt
s hogy szállunk velünk száll a méla hold is
és a dal, mely ajkad csókjától fogant.
IV.
Miattad érkeztem a földre, egyedül temiattad
a fény feléd vonz, a szél feléd sodor, az eső feléd mos
hozzád vezető út verseim ezer lépcsőfoka is
hajolj hát felém te is egy csókkal, egy mosollyal legalább.
Beérett fürtök
Kitárt ablakomba ült a hold
s az árnyékon túl fülemüle szól
a vörös vadrózsa sövényben.
Igy látogat meg a nyári éj
s a végtelen tengerre szállnak
verseim selyem vitorlái.
A hajó tatján ülünk ketten
ő csendben a vállamra hajlik
én meg szó nélkül ringatom őt.
Hű szeretők vagyunk ilyenkor
összeforrt szívünk tűzszirmai
nyitnak az ezüst vizek fölött.
Vadrózsabokor
Még vajúdik az ég, még hullnak harmatkönnyei
de amott már döcögnek a sárga parasztszekerek
hozzák piros húsát, aranyízeit a nyárnak
madárraj kísér, csőrükben fodros margaréta.
Most ébreszt fel vidám szemed távoli varázsa
új nap kezdődik ismét, új harc teérted kedvesem
üzennek felém melled szűz borral telt halmai
szíved dallamait hallom a remegő téren át.
Találjanak egymásra mind a szomjas szeretők
galamb turbékolása szőjje át álmuk szövetét
feledjék az alvilági tenger bozótjait
ahol csöndes halottainkat ringatja az örvény.
Elbírod-e a mérgező vágyat, múló reményt
amik a te csókodtól nyílnak szerelmem kertjében
kérem a fény madarait, daloljanak rólad
a diadal hangjain, mielőtt leszáll az alkony.
Még alszol
A hajnal fénylegyezője már széthullott
de te még alszol puha vánkosaid közt
szemed tüzét a csend szirmai takarják.
Alszol, de érzed már a közelgő percet
mikor fogságod ködzárai kinyílnak
mikor majd nem ismered a szív kegyelmét.
Mellednek halmai égnek és ragyognak
s a ragadozó vágy ugrásra készen áll
hogy csókjaid borával oltsa el szomját.
Aztán irigyelt kárhozatra ítélten
magad parázsló tüzében égsz s ajkadon
kibontja vadvirágait a szerelem.
Egy korsó cserepei
Itt éltél Anna e kék-arany vidéken
a részegült tó locsolta combjaid
baljós neved úgy suttogta a férfi nép
mint suttog a szél a fák lombjai közt.
Ó ez a pillantás visszaszállt tehozzád
ki ellenségem voltál és szerelmem
milyen víg gyerekraj gyűlt körénk esténként
s milyen kéken virágzott felettünk az ég.
Nem számolom el gondjaink milliárdját
a bút és bajt oly könnyű volt viselnünk
hogy éreztük átható tüzét a vágynak
amit te gyújtottál fel egy mosollyal.
Ki lelhetett volna nálad szebb szeretőt
ragyogóbb voltál te, mint a déli nap
s hunyt pilláim mögé fordultál be éjjel
mint árnyba a fény, mint házába a méh.
Ajkad a csókok lángfürtjeit szemezte
s hogy milyen volt lépteid muzsikája
emlékeznek még rá az utca kövei
s a csönd, ami magába zárta boldogan.
Édeset és keserűt hoztál egyszerre
melled dombjain ébredt fel a hajnal
úgy hittem, te látod a jövőt s örültél
hogy tapinthatod a való világot.
Megőrzött itt téged minden és mindenki
a tárt ablakok, a lányok a kútnál
esőcseppek, amik az égből zuhogtak
s a kert, hol csillagok vetettek horgonyt.
S ha láthatnád, milyen könnyű szárnyakon leng
most is e vidék, hol a te korsódból
ittam először az új bort és a mézet
hol te az enyém voltál s én a tiéd.
Ablakom üvegére vésem a képed
nem változtál semmit, s lehet, hogy én sem
álmom bokrai közt trillázik egy rigó
őt hallgatom és rád gondolok, Anna.
Balaton
Ha vannak még szárnyaid lélek
tárd ki e szép augusztusi hajnalon
Badacsony szőlős kertjeiből
kel ki a nap s a tóra száll énekelve.
Más partokról özönlik a nép
és szól a borra szomjas férfiak kara
miközben ring a sűrű nádas
s a zabolátlan szél lengeti vásznait.
Ó, az asszonyok, ők berúgnak
ezer színétől a ragyogó vizeknek
s megrészegül a meddő tó is
égő mellüktől, csípeik formáitól.
Nagyobb bált soha nem láttam én
soha igézőbb koszorúját a nőknek
s hogy ott úszol közöttük te is
még forróbbak lesznek a reggel csókjai.
Balaton szépségek edénye
partjaidon nem sírnak az árva füzek
repülj fel lélek és üdvözöld
a zengő vizet, miben kedvesem fürdik.
Részegítő Badacsony
Hét pincédben hétféle borodat ittam
hét verset írtam hozzád, hét köszöntőt
hét dallama voltál hét szép napomnak
öledben aludtam, csókjaidtól keltem.
Angyalok víg csapata, ha erre térne
nem lenne szebb, mint hullámaid tánca
s hogy ócska horgával jő a sok gyerek
halak csillannak fel, mélységed rózsái.
Ki sírva köszöni meg, ki könnyű dallal
hogy láthatja bájaid dús világát
vized tükrében úgy ringnak a fények
mint csónakjaid felett a könnyű fecskék.
Békesség jó szeretőm, most te altass el
oly fáradt vagyok s oly mély a tiszta ég
álmom vitorlái segítsetek át
a könnyen veszejtő éjszakák zátonyán.
Évszakok
I.
Szelek, szelek,
a fáradhatatlan márciusi szelek
zöld pólyákba csavartan már hozzák csemetéit a tavasznak.
A nedvdús palánták, a tavalyi jércék és borjak
egyformán szenvednek a termékenység örömétől
lényük legmélyét kitárva
ajánlják fel magukat a beteljesedésnek.
S a bájosarcú, nyurga lány is előjött a ház falai közül
olyan, mint a kagylójából kiszakadt gyöngy
olyan, mint egy vitorla a tengeren
közben pillangók repülnek ki a szeméből
s te is, aki csak messziről látod őt
megérzed újjászületését a világnak.
II.
A felhők, amik oly kövérek és lusták voltak nemrég
súlytalan úsznak tova az érő vetések
s a madárlakta mély erdők felett.
A rejtett parazsak fellángolnak most és dalolnak.
Nincs, aki számolná a múló órák kongását
aki öngyilkosságra gondolna, mint az elhagyottak.
Mezők selymei kibomlanak, gyümölcsök édes borától
habzik a táj és megrészegülnek a darazsak
ahogyan én is részegen fekszem
a szívek és csillagok fényével borított földön
egy szerelemre gondolva, egy asszony szemére
mely sorsom ünnepnapjait tükrözi.
III.
Egy özvegy jő, üres kosárral a karján
ó, hány fiút és lányt adott a világnak
s most egyedül van, akár a felmutatott ujj.
Szólítsd meg szél, gyönge sugarai az ősznek
cirógassátok arcát, mely oly szép volt
ezer dolguk közt is emlékeztek rá a férfiak.
Virágot szed egy sírra talán
vagy talán csak magának, mivel semmi dolga már
otthon majd leül a félhomályban
emlékezvén sok-sok tarkaságra, ami ő volt
s hunyt szemekkel hallgatja, hogy ablakán
dobol a súlyos novemberi eső.
IV.
Fehér kristálylapok között egy torony röpül
méhében galambok alszanak s fölötte
apró és hideg angyalok milliárdjai keringenek.
Vértelen tenyerére emel bennünket is a tél
ég és föld között lebegünk
ujjunk hegyével érintve a valóságot.
Aki szántott vetett, most alszik gondtalan
aki az ördögnek ajánlotta lelkét, örül, hogy él
aki fél, lámpát gyújt a sötétben
akinek halottja van, letakarja a tükröt
és magába száll bűntelen.
December, utolsó szánycsapása az évnek
látom, a fák dermedt karjaiban
elvérzik a nap.
A boldogság árnyalata
Veletek együtt megyek ki a rétre
kezemben labdaütő, zsákomban
forrásvíz, kenyér és jó zsíros sajt.
Távol a várostól, mily boldogság ez.
Könnyű ruháimat átjárja a szél
örülök társaim mosolyának
és örülök saját kezeimnek
oly frissek most s oly emberien tiszták.
Munkás, aki acél gépeid között élsz
nap, mint nap, akárha egy lánc szeme
volnál, ha elvégezted a munkád
lépj a mi vidám éneklő sorunkba
a magasan lengő derűs ég alatt
hörpintsük borunk az új világra
melyet mi emeltünk a semmiből
kupolája a mi vállunkon nyugszik.
A fiatalság hű barátja vagyok
labdázok velük a szabad réten
ó, én meggyötört ifjú éveim
ó, én valóra vált merész álmaim.
Mielőtt elalszunk
Tülköl a kanász s a csorda álmosan ballag
teli tőgyüket ringatják a tehénkék
barna nagy szemükben tükröződik az alkony.
Mire emlékeznek e szelíd barmok
a vérengző darazsakra, vagy a sok szép virágra tán
kik tavasszal születnek és meghalnak ősszel.
A fehér házak kormos füstje száll
s ott messze elvegyül a kihamvadt ég színével
egy lányra gondolok, mily szép lehetsz Anna
ahogy guggolva fújod a tűzhely parazsát.
Ez az az óra, mikor a remény beteljesül
hűs vizet szürcsöl a kúthoz terelt jószág
s előttem kinyílik a csendes ház
a megérett lány szíve.
Lélekharang
A haldokló érzi, utolsó perce közeleg
mint sötét felhő száll ki ajkai közül a sóhaj
pulykák, kakasok gyűltek össze a ház küszöbén
a mindeneslány véres gyolcsot öblöget egy tálban.
Az ajtó már kinyíllott, s hogy indulnia kéne
körültekint még, ó, hátha méltó a kegyelemre
majd undor fogja el könnyei fanyar ízétől
s eldugja kezeit, mikkel kincseit hordta össze.
Látták, amint szál ingben ült fel sovány lovára
később az országútról egy mellékösvényre térült
arra az ösvényre, ami a réten vezet át
a réten, mi tele van kék és rózsaszín virággal.
Augusztusi vihar
Hirtelen az őrület karmai győzedelmeskedtek.
Az erdő felől jött, miután jégesőt kavart
és túlharsogta a megriadt állatok üvöltését.
Így halódik lassan érő, gyönyörű nyarunk.
A tündöklő hajnal kárpitjai lehullnak
s már senyved és sír a táj, mint a gyermek, mint ama nők
kiket szép fiatalságuk sem véd meg a csalódástól.
Ó, hát egy remegő kéz ujjai között
így szakad ketté a fonál. Így ingadozik a mérleg.
Vágyaim sirályai költsenek fel álmodból
mielőtt fekete szárnyaira kapna a félelem
mielőtt a meggyötört vizek tükrei összetörnek.
Kutyám ugatása mögött
Micsoda vad csörtet a bozótban
hiába leselkedsz, nem láthatsz belőle
csak két lángbaborult szemet
csak két szőrös, tágra nyílt fület
csak négy lábat karmokkal teli
s amint átgázolnak a fáradt gyermek álmán
kitépik a fiatal madarak tollait
sírjukból felássák a holtakat.
A ragadozó állat szaga bűzlik körülöttünk
ó menekülj, fuss át az égő sivatag homokján
ott messze egy asszony vár rád
talán egy aggastyán, köcsög tejjel a kezében
ízleld meg a béke italát s békélj meg magad is
űzött gyermeke e századnak.
Fehéren fehér
Tél… Kétségbeejtő. Ismét hallanom kell a dalt
ahogyan ríkatja a hárfát, mely hófehér.
Ismét látnom kell a madarakat, hogy éhükben
meghalnak s lassan maguk is fehérre válnak.
Vállamon puskával megyek át az üres réten
menedéket keresek, de már csak tétován
konok fehérség, elvesztettem benned otthonom.
Magas fal
Oly messze vagy teljesülés.
Szerelmem füzéréből íme
a nyár rózsái kihullnak
csak érted élek szűz jövendőm.
Látlak-e egyszer, ki tudja
más kertjében virulsz ki talán
vagy gyilkos tör rád s elvérzel
ajkaim érintése nélkül.
Emlékszem egy lány szemére
szédítően mély volt és csupa tűz
hasonlítsatok majd hozzá
sorsomnak kifejlő évei.
Szép hajnal, fájó szerelmem
lássanak veled a szegények
kik itták fanyar boromat
s féltek tőled vad ismeretlen.
Szüret
Kibontlak a feledésből, gyermek
ki voltam a magányos utakon
s készültem, hogy átússzalak, élet
a visszhangtalan fekete éjben.
Hányszor riadtam fel mély álmomból
keresvén téged, aki mindenütt
jelen vagy s akit nem láttam soha
bánatom tüskéi közt bolyongván.
Ó, a ház, mit nem zártak be falak
a zászló, ami egy dombon lengett
miközben szívem gyenge vágyai
színesedtek, mint kagylóban a gyöngy.
Aztán jött a nyár, hogy felneveljen
s én kitártam harmatos szárnyaim
ó, vad kalandjaim szöllőskertje
most szüretelem édes fürtjeid.
Tűz és víz
Ki szúrta tőrét a zengő nyár szügyébe
halott már s peregnek rá könnyei az égnek
panaszkodik a gyönge lóhere zöldje
míg fürdeti magát a holtsápadt vizekben.
Hirdesd hát szívem az új évszak kezdetét
tükrözzed tört fényét, üszkös mohát az ősznek
verjen tanyát, aki útjait bejárta
lángoló borait őrizze jól a gazda.
Galambjaim hogy a tarlóra repülnek
szálljon velük a vágyam is egy asszony után
szép nyugtalanságom, verseim szülője
térjen meg pihenőre dús völgyei ölén.
Késő szerelmem éneke így száll tova
galambok kísérik, vagy szél, vagy halk dudaszó
miközben halott gyapját elszórja a nyáj
a fekete vadszőlők fürtjei ragyognak.
9–12 óra között
Esténkint, a napi jó munka után
sétálni megyünk. Nem sáros ez a falu, nem is túl poros
s a hosszú, kissé meredek utca
ott messze az ég tengerében elmúlik nyomtalan.
Olyan ez a falu, mintha nekem találták volna ki
a szürke kapukkal, a gyomos árkokkal a házak előtt
a kutyákkal, ó, a szegény korcs ivadékok, amint
átvetik magukat az alacsony kerítésen
hogy megszagolják az én göndörszőrű fekete kutyámat.
Nincs semmi panaszom, nincsenek vágyaim
amik elérhetetlenek lennének. Csak élek
ahogyan a füvek, a fák, az udvarok szelíd állatai
s ahogy állok, a holdat és a csillagokat virágzó ég alatt
egy mag sarjai, egy anya gyermekei vagyunk
s hálaénekünk száll, száll az ezüstlő csöndben.
Széljárat
A hegyek az ég kék tavában fürdenek
csúcsuk a felhők mögött úszik akár egy
megkövesedett állat feje, s miközben
a sivatag napja elvérzik felettünk
új viharok jönnek újabb rakománnyal
s te már vakon bolyongsz a nád sűrűjében
s nem csak a nap, de a te szép homlokod is
vérzik a csalódás megnyílt sebeitől.
A csönd kérdez most tőled s nem tudsz felelni.
Itt az új világ küszöbén ne félj többé
tárd ki szárnyaid s énekelj merészen
a felhabzott vihar zónáiban hogy szállsz
a hajó felett, mely az ég csatornáin
ereszkedik alá győzelmünk hírével.
Nyári bűntevés
Veled tarthatnék az úton s otthon
ihatnék édes-fanyar borodból
de jön a szél és sóváran magával ragad.
Meddig bírom még, hol áll fáradságom szégyenoszlopa
kezeimet megmártom az esthajnali csillag fényében
s íme kezdem az egészet elölről.
A falu már alszik, most tör elő a gyilkos
egy bukott világ szennyesét viseli arcán
kezében bíbor fáklyával körüljárja a házakat
s ott távolabb a sárga kazalra veti lángját.
Merre tapogassak ki a szűk utcák hálójából
a viharból, ami tüzet és vak félelmet szül körülöttünk.
Kérdés ez, vagy az iránytű játéka egy kézben.
Ó, a felriadt parasztok, hogy megismerik
behordott gabonáik füstölgő halálát
intenek felém, én is intek feléjük a hajóról
mely asszonyokkal és gyerekekkel tele s máris indul
vitorláin az ébredő hajnal jegyeivel.
Múló panasz
Szikkadt göröngyeiden világ
milyen gyötört az életünk
ösvényeidről, mégis, mégis
könnyezve tér le a vándor.
Valamennyien a dús tőgyet
keressük, amely táplálja
a rétek mérgező dudváit
gyilkos vércséit az égnek.
Minden mulandó sikerünkért
százszor feszít meg a kétség
vágyaink bimbózó indáit
száz jégverés töri össze.
Mégis, mégis megrontott világ
milyen nehezen búcsúzunk
szánkban vad italod ízével
arany napoddal szemünkben.
Szeptember
Egyre elveszőbb lesz az út
s az én szárnyam egyre nyugtalanabb
ó, elunt vidék, mi űz belőled
az ismeretlen ég felé.
Búcsúzom tőled őszi kert
megsárgult körték, felhasadt diók
az álmosan hulló napsugarak
arannyal fonják át színed.
Versbe menekül a lélek
te vagy hazám, anyám és lányom is
béke veletek, bátor cimborák
béke veled, hű szerető.
Nagy park hintákkal
Végre végre
itt ülök megint
a fény rózsaszín hálója
mögött
egy lócán.
Falusi házam udvarán
ülök s mintegy a végtelen távolból hallom
a gyöngéd fénykupolákon
kibontott zászlók szárnyai csattognak
s aláhullanak rám
a szerelem búgó hangjai
az élet és halál
küzdelmének hangjai.
Innen és túlnan vagyok egyszerre
mert a valóság lényegében vagyok
önmagam kifejeződése
kint ülök a lócán
miközben házam kerítése
rámveti árnyékát
házam kerítése
ahogyan a lócán ülök
a fény zuhatagaiban
s vadgerlék szállnak felettem
mint a jövendő hírnökei
mint testté vált álmaink
amiket nehéz éjszakákon
szülünk magunknak
és szállnak a mély levegőégben
fekete örvvel a nyakukban.
A házőrző fohásza
Miért akartok láncra kötni
ó, hát ki ellen vétettem én
olvassátok cudar fejemre
szörnyű nagy bűneim sorát.
Ronda hulladékot zabálok
szemétre vetett csorba tálból
s ó jaj, vörös nagy bolháim is
sebesre marnak szakadatlan.
A szabad ég alatt virrasztok
fogamtól irtóznak a rablók
s ha megbosszantanak a csirkék
tűrnöm kell s látjátok tűröm is.
S ha alszom mély fekete csöndben
kilenc kis kölyökről álmodom
kilencszer dögölnék meg értük
ha láthatnám őket csak egyszer.
Egyedül vagyok, oly egyedül
se jó anyám, se szép szeretőm
ó, hát ki ellen vétkezem én
miért akartok láncra kötni.
Szalmavirág
Szél zúg a hervadt kerten át
és tépi ágbogát a fáknak
a paraszt, aki nemrégen kapta
arasznyi földjét
csak áll s csak bámul mozdulatlan.
Fülét és kezét megcsípte már a dér
de most a munkátlan napok és hetek jönnek
lopva vadászni jár majd
vagy kosarat fon hámozott vesszőből
éjszakánként csöppnyi ablakán át
kinéz a mézszínű holdra
s látja egy galamb repül el előtte
vérző szárnyakkal.
Ó, ez a galamb
így hozza hírét a jövőnek
s a paraszt, akinek se ökre, se ekéje még
ledűl a kemence mellé
és megálmodja sorsát
mely ringó gabonatáblák közt
a szabadság földjére vezet.
Tavaszi hajnal
Dicsérjük a békés napfölkeltét
ami a parasztnak búzát és jóreményt hoz
súlyos igájukban ballagnak már az ökrök
egek mély derűjével szemükben.
Venyigék zöld illat-felhőjében
földünk húsát ízesen hasítja az eke
kínos emlékek fordulnak így a sírba
s lehullnak a szegénység láncai.
Jó szomszédai vagyunk egymásnak
te megismersz engem, én megismerlek téged
s hogy túljutottunk sorsunk fekete örvényén
a békés napfölkeltét dicsérjük.
Házam népe
I.
Veled kezdem, gyönyörű egy kutyám
aki éppen hogy elmúltál fiatalon
s oly csendben, mint a csillag fénye, ha kihuny.
Jobb voltál, mint az emberek és nem egyszer
okosabb és bölcsebb is, amint bámultad
arany méheink röptét, diófánk
lepergő leveleit a ködben.
Bizony lett volna belőled is valami
már férfihez illőn emelted a lábad
már szaglásztad az árokmenti fák tövét
fanyar jó illatukra álmaidban is
emlékeztél a hold szárnya alatt.
Aztán elbúsultál, mint a nagy betegek
aztán nagyon egyszerűen meghaltál s most
rólad dalolgatnak az esti szúnyogok
hajnalban rózsák illatozzák a neved.
II.
Húsz vörösbronz színű galambom, egyazon nemes törzs
hímjei és nőstényei az udvar keretében
amelyre rózsatők és orgonafák vetnek árnyat.
Kiválasztottan szép madarai a szerelemnek
zöld szemű macskák, kilógó nyelvű ebek bámulják
csillogó melletek, nyakatok finom remegését
s egy öregasszony mesél rólatok unokáinak.
Azt mondja, turbékolástok előtt megnyílik az ég
s a ti képetekben száll le a legszelídebb Isten.
Én pedig tudom, olyanok vagytok, mint más halandók
mohók vagytok, irigyek vagytok, féltékenyek vagytok.
Apa megejti lányát, fiúk a nagyanyjukat
és láttam a gyöngébb testvérkét, akit agyonvertek
egy búzaszem miatt, ó egy búzaszem miatt, szegényt.
De nem azért szólok, hogy gyalázzalak benneteket,
hanem hogy dicsérjem széles szárnyatok lengését
amint körözve szálltok az ezüst horizont felett.
III.
Pirkadó hajnal, ismered japán kakasom
ki felrázza a tájat, a nap szemébe néz
s magát látja benne, akár egy tükörben.
Feldúlt keleti Isten, tyúkjaim bálványa
izzó, háromszoros taréjjal az álladon
s a szörnyű karmokkal, amik megsebzik őket.
Operák tenoristáira s a kegyetlen
csendőrökre gondolok, akik csákójukon
a ti kék farktollaitokat viselték.
De azért nem hasonlítalak egyikhez sem
a művészek alkotásaihoz sem mérlek.
Egyedül vagy te magadban
s ha átrepülsz baromfiudvarunk kerítésén
fiatal jércéink önfeledten csodálják
hogy vad éneked felharsan az ég húrjain.
IV.
Kertem aljában egy kecske sír gidái után
ó, a harmattól ittas mezők elragadták őket.
Olykor még láthatja fehér foltjukat a távolban
s mintha szárnyuk nőtt volna a vonuló felhők nyomában
szállnak könnyedén és üvegcsengő szól a nyakukban.
Anyácska fiai, mekegi, leszakadt bimbóim.
Nyakában lánc csörömpöl s a könnyű felhők elszállnak
felette anélkül, hogy szólnának hozzá valamit.
Kristály lépcsőkön így indul el egy anya fohásza
elhagyott rétek tovább küldik, hegyek visszhangozzák.
Házam, felejthetetlen otthona mindnyájunknak
békítsd meg hű állataim szívét, s együtt könyörgünk
vond magad fölé a tavaszi ünnepek kék egét.
Újévi levél
Ég veletek költők
akik némileg hasonlók vagytok hozzám
s akiket oly könnyen dicsérnek és akikkel
mégis folyton elégedetlenek – ég veletek.
Más pohárba öntöm most italom
s a zivatar után, hogy friss levegőhöz jutottunk
mi nagy lélegzetre szomjazók
mi a kék egek páncélját feszegetők
földünkre büszkék s a kíváncsiságtól részegek
nem kérünk a dicsőség ékszereiből
de magasabbra lépünk, hogy pillantásunk átfogja a láthatárt
hogy a zászlók kifeszített vásznára
felírjuk szerelmünk kiolthatatlan betűit.
Ég veletek költők
akik hímzéseitek tarka ligeteiben
még ingadoztok, vagy fel sem ébredtetek
halódó távoli rokonaim – ég veletek.
Reménykedőn tapogassuk meg véráztatta földünk
szelíden, mint az anyánkat, aki szeret minket
s akit mi is szeretünk meghitt szeretettel
s ha ujjunk hegye a gyógyuló sebet érinti
kiáltsunk testvéreink felé, akik megnyitották a zsilipeket
s megütötték a hangvillát, mire a munka ritmusa zeng tovább
ágyúk üvöltése helyett, precíziós gép zümmög fülünkbe
meleg tenyereid alatt kapcsolók és gyönyörű óraművek lapulnak
mint egy-egy elégedetten gubbasztó háziállat
és a nevetők lármája összecseng, mint puszták felett a harangok
és mi fáradhatatlan vándorok azonosak vagyunk azokkal
akik eltakarítják előlünk a szemetet
s a csupasz falakra ráemelik a tetőt.
Ég veletek költők
akik ott ültök panaszaitok forrása körül
akik üres korsókból csillapítanátok szomjatok
ó lázbeteg fivéreim és nővéreim – ég veletek.
Négy évszakban négy égtáján a világnak
most egyszerre szólnak, akik sötétben és világosban is értik egymást
szólnak egymáshoz és tétovázás nélkül követik egymást
a meredek lépcsőkön fölfelé, ahol a jövő utcái ágaznak szét
ahol kicsírázik álmaink arany magja
emlékeztetőül, hogy mi is vagyunk s a mi szavunk egy az ő szavukkal
s mi köszöntjük őket az élet újraéledésének hajnalán
és köszöntjük azokat is, akik a ravasz kígyó fején taposnak
de nem ismernek minket s talán nem is akarnak megismerni.
Fogadjátok baráti jobbomat költők
akik lehet, hogy kicsinyek és gyámoltalanok vagytok
de, akiket arra ítélt a sors, hogy messzehangzón énekeljetek
reménytelenségtek magánya helyett fogadjátok baráti jobbomat.
Egy szobrásznak
Te vagy az a rangrejtett vendég
akit a jövő, mint ismerőst üdvözöl
vésővel a kezedben jössz
s míg tekintetedben egy álom visszfénye remeg
a kövek némaságát erőszakkal megtöröd.
Kezeiden a tíz ujj, mint tíz császára és katonája
egy kimondhatatlanul boldogtalan szívnek
melyet szerelmek üldöznek, orvgyilkosok sújtanak le
mikor éppen emelkedni szeretnél láncok
üres szavak s a bánat kétségei nélkül.
Hullámok torlódnak és fáklyák lobognak benned
miközben egy gyermek álarca mögül
leszúrod a boszorkányt, aki az anyag mélyére rejtőzött
akár egy hídkovács szétzúzod az idegen erő
ellenállását s mi láthatjuk a mély sebből
egy alak lép elő, egy asszony, vagy egy férfi
a te álmaid kegyetlenül szép valósága
dombjain és völgyein a te ujjaid nyomaival.
A születés misztériuma ez s te határozod meg a szent pillanatot
mint ahogyan belőled szakadt ki a fogamzás magja
s te birtokolod a kulcsot, mivel a titkok zára kinyílik.
Íme, a világ hangja csendül fel onnan
ahol az előbb még a némaság aludt felnyithatatlan sírjában
íme, árnyékot vet a test, amely a hideg kőben fogamzott
az idők labirintjai nyílnak és csukódnak előtte
kivirágzik csodálatos virágokkal
gyümölcsei lehullnak a boldogtalan szegények asztalára.
Elérted, amire vágytál, gondolod néha
aztán más tájra ragadnak szárnyaid
más idők nyitják meg előtted méhüket más ígérettel
kalapácsoddal ütöd a vésőt, a dolgok héja
leválik s megint találkozol magaddal
más alakban s érzed egyedül vagy ismét
egy távoli fény kardja osztja szét életed
aki vagy, azt nem ismerheted meg soha.
Festő barátaim között
Jó nekünk így együtt
jobb, mint halaknak a parton
jobb, mint madaraknak a csapdában
jobb, mint a menyasszonynak
akit megtépett ellenfele.
Rakoncátlan fiúk
kócosan és összekent ruhákban
amint ültök a rokkant széken
ecsettel a kezetekben
vagy félretaposott cipőkben elindultok
a kihalt mézszínű utakon
dicsőségtek országa felé.
Utódok nélkül vándoroltok
vagy felzaklatott gyermeksereggel
akiket nem kenhettek szét a palettán
s csak tűritek, hogy jajkiáltásaikkal
mint megannyi éles tőrrel
átdöfjék boldogtalan szíveteket.
Föld, föld, föld, kiáltjátok hirtelen
mint a tengerészek, mint a baglyok éjszaka.
Ekkor már túl vagytok az illendőség szabályain
a polgárok fényképgyűjteményein.
Halljátok a tavasz szárnycsapásait
ti is röpültök már súlytalan.
Új csillagok kezdik pályájukat
pillantástok új szigeteket fedez fel
s mint bronz szőlőlevelek hullanak alá
egy megvalósult álom fényjelei.
Ó, barátaim
formáitok és vonalaitok
paradicsomkertjében
színtengereitek partján
szemeitek tüzére emlékszem.
Drága néném
Mielőtt aludni tért volna
látni akarta magát.
Lámpát gyújtott
s a tükör elé ült.
Fürtjeit, ahogyan szokta
kissé megborzolta, szájába cigarettát tett
de így sem ismert magára.
Majd úgy érezte, valaki
egy égő hintóba emeli.
Oly hőség van körülötte, oly hőség
s ő most sírni szeretne
ha lennének könnyei.
Olyan vékony és hosszú
mint az egérfarka
és sokkal keményebb
mint a kő.
Borús délután
Egy kisfiú ül a parton
egy kisfiú zöld kalapban
a zöld kalap fölött egy varjú száll
de nem nagyobb a légynél
nem is veszedelmesebb.
A kisfiú sírdogál
mint akit otthon megvertek
mert eláztatta
a sárga gyufásskatulyát
vagy csak a vörösfejű gyufákat
amik az előbb benne voltak.
Istenem, Istenem
ez még ma így van
de holnap
vagy holnapután
a kisfiú beleesik a gödörbe
s mivel a szülői
egy másik gödörbe estek
többé
nem tudják egymást bántani.
Magány
Egy katona megsebezte kedvesét
egy csavargó elrabolta könyveit
egy vakbuzgó pap lerombolta hitét.
Hiába tölt poharába, hogy igyék
hiába vet ágyat, hogy aludjon
hiába vár, hogy vendége érkezzen.
Felkészülne a végső birkózásra
de kivel mérhetné össze izmait
ki előtt bizonyíthatná igazát.
Egy szemérmes koldus
Ó a nyár
hogyan forralja vérem
ó a tél
hogyan lehűti vérem.
Nincs kiút
magamba vagyok zárva
nincs halál
egy vagyok veled világ.
Mit érek
nem ülök rossz mérlegre
itt állok
jövőm kapuja előtt.
Válasz
Ne is kérdezd, ki vagyok, mit dolgozom
az idő jólformált szekerén ülök
két öszvérem a nappal és az éjjel.
Vasfogú utódot hagyok majd hátra
hogy őrizze szokásaim emlékét
ha elköltöztem jégverte hazámból.
De addig segítem hordani terhed
gyalázatosan ellustult szomszédom.
De addig, hiába gyürkőzöl neki
nem tudsz kifordítani sarkaimból.
Kesergő
Falunk kútjánál ülök
alkonyodik
valahol szamár harsog
valahol leállt a gép.
Égnek a csillagok is
nemsokára
de hiába várok rád
te nem találsz el hozzám.
Falunk kútjánál ülök
este van már
a lombos fekete ég
hullajtja a gyümölcseit.
Kék-arany
Egy elefánt mély kürtjele
hasítja ketté az éjszakát
kékre mosott vásznak öle
dajkálja a fény hullámait.
Így születik meg új napunk
szívem már egy tölgy ágára szállt
s örök szerelmét dalolja.
Hogy csillapuljon panaszom
ébresszétek fel a kedvesem
merész fiatal kakasok.
Nyugtalanság
Szabadság
testetlen
szép valóság.
Szabadság
szabadság
te nagyonnagy vagy
s én kicsiny vagyok.
Szabadság
szabadság
szabadság
szeress engem
és rejts el engem.
Falakra írom
Testvéreim
nagy és erős kezekkel
otthont építek nektek.
S miért nem látjátok meg
testvéreim
hogy engemet itt senki
nem akar befogadni.
A tegnap
Nem gubbaszt már
ablakom előtt
a mély pocsolya.
Éjszakákon át
féltem tőle
amint egy vénasszony szemével
nézett rám s azt mondta
magába fullaszt engem is
ha megiszom egy pohár bort.
Olyan volt, mint a sűrű vér
mint a tükör hátlapja
hajnalra pedig elszállt
mint egy fekete holló
vagy kiitták a fény madarai.
Sötétben
A ház mögött virraszt
mint egy itt felejtett
szélmalom.
Nem tudom milyen magas
mert az ég nagyon alacsony felette.
Féllábon áll
s nevetségesen szelídnek látszik
bárha kilenc szárnya van
kilenc szárnyán tizennyolc penge van.
Vigyázzatok rá jól
nehogy véletlenül
magával ragadja
az alvó gyereket.
Összefont idők
Hová viszed áldozatod, a szabadulás órája már elkondult. Lépd át a küszöböt, ahol az idők fénymagja szunnyadt várván
az erőre, mely börtönöd rácsait felszakítja.
Ne rettenj vissza az áldozattól, de harsanjon fel igazságod kürtje, emeld fölénk a zászlót, mint annakidején magasra
emelte zászlaját az ács fia, akit Mária szült nekünk.
Ismertük a családot. Az apa iszákos volt kicsit, de a fiatal anyát nagyrabecsülték az árvák és szegények.
Kertjük szép rózsái között ő volt a legszebb rózsa, meséik rubin füzérében is a királynők királynője volt. Így képzelték
mély áhítattal, s ők is Máriának nevezték lányukat. A meredek és elhagyott utakon ezért találkozhatunk a Virág
Máriákkal, a Gerle Máriákkal, a Csillag Máriákkal és ezért népesedtek be velük a falvak kunyhói és a városok
bérkaszárnyái. Nagy volt az ő híre s a vonzalma még nagyobb volt.
Úgy vélték, mindenki ismeri a családot. Igaz, hogy az apa többet ivott a kelleténél, az anya meg nagyon is szépnek
látszott, de a fiú, semmi kétség, egyszerű, derék ember volt a talpán. Jó hírüket ő növesztette mind dúsabbá és ő volt az,
aki magasra emelte a zászlót a veszendők előtt. S akitől aztán a kovácsok, a pékek, a szabók s a többiek fiai vették át a
zászlót. De ez a zászló már egészen más színű volt s más betűk hirdettek róla más igazságot.
Íme hát emeld fel te is a zászlót, a mi zászlónkat, amit május koszorúja díszít.
Elrongyolt szőttes
Alszik a város, égő kandeláberek állják körül. Hatalmas test, tornyok és kémények nyúlnak fel belőle s a mállott falak,
amint összehajolnak a holdfényben, Leviatán pikkelyeihez hasonlók. Ez a kő- és vasszörnyeteg tart fogva minket,
kiszívja vérünket és maga alá temeti csontjainkat. Ó, te gyámoltalan barátom! Nyisd ki a szemed és láthatod, mi történik
a vonalak, tömbök, súlyok és árnyékok mögött. Itt az ideje, hogy félrehúzd a függönyt és megismerd a Sátánt, aki
lasszót vetett nyakunkba.
Arcom feléd fordítom, hol vagy a sötétben? Alszol te is. Szép fejed a zöld kispárnán s a csillagos ég karjai ringatnak.
Azért vagyok, hogy megkeresselek téged, de kocsid nyomai eltűntek a homokban. A szél visong s a pusztaság néma.
Aludj hát, aludj, aludj.
A hajnal követei nemsokára elindulnak és átadják virrasztó szívem üzenetét.
Munkások 1947-ben
Kibontott zászlók alatt menetelnek. Vagy tízezer férfi, majdnem ugyanannyi asszony és sok, sok gyermek, arcukon a
tavaszi láz rózsáival és valamennyien úgy hiszik, nem hiába élnek s remélik, valami különös meglepetés éri őket
hamarosan. Szalonna a kenyér mellé, gyöngyöző ital a cserépkorsókban, forró, édes csók a szerelmesnek.
Némelyek máris magasabbra léptek a földtől. Napsugár övezi homlokuk s a szél lemossa róluk a munka és a
nyomorúság szagát. Ha látjuk is még őket, valóságban a másik zónában járnak, amely az álom, vagy a tengerfenék
világához hasonló. Hol az a célpont, amely felé tartanak? Egyikük sem tudná pontosan megmondani s mégsem térülnek
le az útról, nem esnek csapdába és nem sebzi meg őket a csalódás.
Napok és évszakok váltakoznak, a fáradt öregek helyébe kalandra szomjas gyerekek lépnek s a sor megerősödik, mint a
lánc, aminek rozsdamarta szemeit kicserélték.
Emlékeznek a múltra és hisznek a jövőben.
Zászlóikat mind magasabbra emelik s a vállukat mind keményebben feszítik egymásnak.
Óbor
Mi keseríti el italod ízét? Ne csaljon ki házadból elkötött ebek üvöltése s a vérszínű bogyók, amiket a lucskos ősz hint
szét az utak mentén. Ágyad szélén ülve, hogy várod a különös látogatót, arcod színe elváltozik, tekintetedben feltűnik a
távolság tükörképe. Erős vagy-e önmagadban, vagy gyáván megadásra görnyedsz – ez a kérdés. Kertésznek születtél-e,
vagy csak korcs ágacska lettél, amit le kell nyesni – ez a kérdés.
Poharad csordultig tele s néma ajkadról is messzire hallszik a dal. A hideg padlásszobák és a sötét pincezugok lakói
egyszerre figyelnek rád. Ha nem akarnád, akkor is az ő szívükben kapaszkodnak meg gyökereid, színeid az ő kezükben
tartott virágot díszítik. S ó, te vagy az, aki a menetelők előtt magasra tartod a zászlót s a tömeg hullámzása és örvénylése
sem nyelheti el kiválasztott menyasszonyod. A némák helyett te veted fel a kérdést, s a süketek helyett te válaszolsz.
Mi is keserítheti el italod ízét? Ülj le a szerény kis társaságba és igyál. Ismét megjön a tavasz, friss szelekkel és új
venyigékkel. A lugasból, ahol most a havas december alussza álmát – elindul egy lány, mosolyával édesíti borod s
minden kezdődik újra.
Szellő a virágzó rét felett
Tüzes fogókkal és ólmozott husánggal kényszerítenek, hogy énekelj. Szegény költő, jobban meghajszoltak, mint
vadászat közben a nyulakat, mint gyilkost az éjszakai razzián. Ó, te örök kárhozatra ítélt, amint tovasuhansz az
árnyékban. Látod, a semmiből hirtelen előretör a tenger, hogy kimossa alólad a talajt, amit a lányok leggyönyörűbbjei
szőttek a bánat és szerelem fekete-vörös szálaiból. Egy madár figyelmeztet, de hiába.
Tarka cseréptörmelékek közt bolyongsz s imitt-amott egy pipacs üti fel fejét és virít, lehet a te véred csöppjeiből. S
útközben találkozol egy szamárral, amint roskadozik a kereszt terhe alatt. Idegen, ha látna benneteket, alig tehetne
különbséget közted és a szerencsétlen állat között. Olykor egy elvarázsolt kert ösvényén bukkansz elő, a fák lombjai
feléd susognak s a virágok letérdelnek előtted. Úgy üdvözölnek, olyan meghitten és olyan magától értetődőn, mintha
zsenge húgaid és anyányi nénéid lennének valamennyien. Megint egy más keréknyom vezeti tovább a lábad s aztán
szárnyaid nőnek és repülni tudsz. Így lebegsz a végletek közt, de egyre felismerhetetlenebbül.
Hiába sírsz, lantod hiába pengeted egyre messzehangzóbban.
Valaki megjelenik a porta csillagokkal felhintett küszöbén és becsukja előtted a kaput.
Hajnali tévelygés
Kiléptem a fülkéből és nincs tovább a régi út. Szállhatnék felfelé, ha lennének szárnyaim, bukhatnék lefelé, ha
megnyílna előttem az alvilág kapuja. A táj, amit érzékelek, hullámzik és zöld tenyészet borítja. Valahonnan a birkanyáj
kolompja hallszik, olykor egy tehén lép elő a ködből és elbőgi a dalt, ami az ősi világ bánatát panaszolja. Egyedül
vagyok, gondolom s íme, rábukkanok testvéreimre.
Állatot és növényt egyazon gyűrű körfala övezi. Ki öntözi gyökereiket s ki oldja fel illatuk szárnyát, hangjuk zengését?
A kis házikó, ami a tér közepén áll, menedéket nyújt nekem és megengedi a kilátást. Belépek hát, de érzem, ez nem a
feltámadás, hanem az elmúlás pillanata. A falak között gyermekkorom emlékeivel találkozom és figyelmeztetnek az
órára, ami kiságyam felett mérte az időt. Pont tizenkettőt mutat.
Egy hang legyint meg, egy gyönge, elhaló sóhaj.
Szemeim megtelnek könnyel, s a világ, amit felfedeztem, ismét visszamerül a semmibe.
Fogság után
Örülsz majd a gyermeknek, amint az ismeretlenből hazafelé menet találkozol vele az utcán. Városnegyedünk szűk
utcájában, amit így nyáron finom ezüstporral hint be az alkonyat. Örülsz majd a gyermeknek; bár nem tudod, kinek az
ivadéka. Látod göndör fürtjeit, két nagy szemét, szaporán mozgó lábait, húsos, tiszta karocskáit s ennyi már elég is
ahhoz, hogy örülj, hogy emlékezz rá, te is ilyen zömök fiút vagy csöppnyi, furcsa lányt kívántál magadnak. De persze
hamueső hullt vágyaid parazsára, de a te idődet lyukas serpenyőben mérték és így kevés volt mindenhez.
Örülsz majd a gyermeknek, akárki legyen apja, anyja. Hogyisne örülnél, te ágrólszakadt, amint átszalad sötét pillantásod
sugarán, vagy adja Isten, megáll előtted és felmutatja két kezecskéjét, amin tíz ujjacska van. Tíz ágacska, hegyükbe
rózsaszín bimbóval.
Nem kell, hogy túl érzékeny légy. Egyáltalában nem kell. Csak szólj valamit s a szavaid máris olyanok lesznek, mint a
csurgatott méz, mint a szélesen kitárt szárnyak, amikkel felemelkedhetnek és tovaszállhatnak kedveseid.
Örülsz majd a gyermeknek, akiben váratlanul magadra bukkansz. Akárha tükörbe néznél, vagy a sima tó fölé hajolnál,
látod az arcod, azokat a kék szemeket, azokat a vérbő ajkakat, amik még semmit sem tudtak a világról. És láthatod, ma
is az vagy te, aki voltál, akit nem torzított el a megjárt pokol és az elérhetetlen menyország hatalma.
Barátkozás a falummal
A zsákutcákból kitaláltunk, az éjszaka bársonya felszakadt. Akik vakmerő kalandot kerestek, szálljanak le az istenek
kordéjáról. A sok-sok ígéret és az átmázolt kulisszák nem érdekesek. Új magokkal telített az idő és szerszámaihoz nyúl
az ember, hogy boldoguljon.
Magasra emelem az én falum tábláját. A romokat eltakarítottuk és vége a rémületnek, ami oly sokáig élt velünk együtt.
Bolonddá tartotta a férfiakat és elapasztotta az asszonyok tejét. Gyerekeink mezítláb és sapka nélkül rohangásznak a
nyárban. Ilyen felhőtlen, violaszín eget ők még sosem láttak, ilyen széles tereken még sosem ügettek kéz a kézben. Az
én falumról beszélek így, ami egyben a parasztok otthona. A hajnal az ő szent órájuk, mikor átlépik házuk küszöbét s
munkához látnak felgyűrt ingujjakkal, fejükön zsíros kalappal. Úgy, mint földművelő őseik, ugyanolyan szótlanul és
ugyanolyan fáradhatatlanul. Tudják, ma sok minden múlik rajtuk. Felhasítják a humuszt és beleöntik verejtékük sóját.
Így táplálják a földet, hogy az is egy életen át táplálja őket, rokonaikkal, barátaikkal és azok barátaival együtt.
még sok komor kapuról kell leverniük a lakatot. És bizonyos, hogy le is verik. Ha vállalták a szenvedést, a baráti
segítést is vállalják. Egyazon mérlegen mérik le majd a jót és a rosszat, egyazon szőlőskert termi meg borukat, egyazon
késsel szelik le kenyerük karéját.
Költemények Rajzok
1958
Szóljunk a békéről
Apáink ha valaha is szóltak a Békéről
csőrében rügyező olajággal fehér galambot láttak szállani
a kék térben a tiszta egek hullámain.
Apáink, ha valaha is szóltak a Békéről
kövér húsokra és nehéz borokra gondoltak
s csodálatos kertekben szerettek volna sétálni
mint akiknek semmi dolguk többé e világban.
Ha azt mondták: Béke
álmok húrjain játszottak gyámoltalan
s ha azt mondták: Béke
tulajdonképpen nem mondtak semmit
lábuk elé bukott a megsebzett galamb
s az idő elszállt felettük.
Apáink helyett ha mi szólunk a Békéről
szerszámaink csörömpölése s a földek arany barázdái
visszhangozzák szavunk. Ilyenkor a szeretet és a gyűlölet szálai
különválnak s a mérleg nyelve kibillen egyensúlyából.
Béke, mondjuk s a hófehér szó keményebb az acélnál,
hirdet, követel s az élet ízével táplál
egyszerre tanítja a bátrak szeretetét
s a behúzott nyakú gyávák megvetését.
Béke, mondjuk s igaz értelme hogy élni akarunk.
Két fáradhatatlan karunkkal emeljük az érc és a gabona súlyát
két megvakíthatatlan szemünkkel az árulókat kísérjük
rejtekhelyükről rejtekhelyükre
s hogy az ösvény végén el ne tűnhessenek
fényt szórunk rájuk és körülfalazzuk őket
a világossággal, ami szívünk mély forrásaiból árad.
Béke, mondjuk s igaz értelme hogy számunkra nincs alku
mi már hallottuk a gyilkosok közelgő lábdobogását
mi már fuldokoltunk testvéreink kiontott vérében
s ki feledhetné a gyermeket amint ott állt a tűz bokrai közt
s aztán eltűnt a húsok és csontok keserű illatában
s az anyát feledheted-e s a véres szakállú öreget.
A házak romjaira s az állatok lerágott csontvázaira is emlékezned kell.
Ezért kiáltjuk hát: Béke
s ahogy a hosszú alagút végén az óriás szabad ég alatt lépünk
tikkadt nyelvünkön újra felharsan
mint szikla hasadékából a forrás
mint kitűnő zenész kezében a hangszer:
Béke, Béke.
Dicsőség a Béke hirdetőinek
dicsőség a Béke őrzőinek.
Arcom jegyei
Egyedül bolyongok és nem félek
sem a nappal lángoló haragjától
sem az éjszaka álnok mélységétől.
Nem kérdezi senki honnan jöttem
élnek-e a szülőim s hol van szép hazám
ó életem merre vigyelek tovább?
Ez a fekete föld volt az én anyám
apám pedig a sugárzó tiszta ég
és nem is szakadok el tőlük soha.
Idő megmarhat tér kitagadhat
a vér ami hű szívemből patakzik
csakúgy a ti véretek és a népé
melynek arcomon hordom jegyeit
s míg drága közös földünkön lépkedek
napunk fényborától lobog fel dalom.
Elkallódott magvak
A költő ma olyan egyszerűen beszél
amilyen egyszerű a nyár tüze és a tél hava.
Megértitek mind a kettőt és szeretitek
ha ugyanakkor szenvedtek is mindkettőtől.
Ó a szegények közt is ti a legszegényebbek
akik nehéz munkátok árán sem juttok hozzá
egy rőf kolbászhoz néhány pohárka ízes borhoz.
Végre is jönni kéne már valakinek
aki saját eszetek járása szerint magyarázza meg
merre hajózzatok és hol vessetek horgonyt.
Amit eddig mondtunk mind üres szó csak
olyan mag ami nem fog csírát e kemény talajban
s a gyümölcsöt hozó fa nem nő ki belőle soha.
Maholnap elvénülök már s örök fájdalmam marad
hogy váltogattuk egymás közt a szót igent és nemet mondtunk
olykor mosolyogtunk is hozzá s mindvégig nem értettük meg egymást.
Bocsássátok meg hogy csak énekelni tudtam
mikor nagyon régóta terített asztal köré szerettetek volna ülni
zsírban sült húsok savanyú uborkák tölteléktől duzzadt kalácsok közelébe.
Bocsássátok meg hogy éreztem sóvár pillantástok súlyát
s akár az ismeretlen földre tévedt vándor
csak énekeltem tovább a magam idegen dalát.
Búcsú nélkül
Elmentél s nyoma veszett a keskeny útnak
mely hozzád vezetett sok forró éjen át
gyémánt szemüket lehunyták a csillagok
csak a fenyvesek vad szelei sikongtak
halottaink felett kihunytak a gyertyák.
Búcsú nélkül keltél útra és könnytelen
mint aki mit sem hagyott el e vidéken
hiába zártam rád szívem vaskapuit
a bánat és a vágy elraboltak tőlem.
Hogyan szedjem fel horgonyát a hajónak
amin itt veszteglek bús harminc napja már
hogyan írjam fel szép neved a falakra
miket a végzet árnyai eltakartak.
Levélhullás
Az éjszaka olykor kinyitja szemét
rád talál és előszólít rejtekedből
hogy kövesd a részegnek látszó idegent
ki épp most gázol át a csönd taván.
Hiába szeretnél menekülni és hiába sírsz.
Lóháton ügetsz már egyedül a ködben
s hallod a fekete mén patái alatt
csontok és cserepek ropognak.
Ki parancsolt rád
és ki után kell rohannod a sötétben.
Lám a szeretet gyűrűje máris lepattant ujjadról
mezítelen dideregsz s mint a szárnyatépett madár
visszahull kérdésed anélkül hogy megválaszolnák.
Ne sírj hát és ne kérdezz senkit.
A kietlen tájon csak ügess tovább
míg leporzik rólad teremtőd kezenyoma
s a szív muzsikája hirtelen megáll.
Sötétben
A legszebb csillagok hulltak le az égről
s itt alant az emberek szíve hasadt meg
a rettegésben a vérben és a gyászban
miért is repülne fészkére a madár
miért feslene ki anyjából a magzat.
Ma ne szóljunk rólam csak felétek szálljon
a szél s a bimbós ágakon ülő fecskék
szürcsöljék fel sorsotok keserű levét
melyről oly fájón panaszkodik a lélek.
Rút tarka álarcát vesse le a gyáva
ki szennyes karmokkal az árnyékban lapult
s ahogyan ifjak testében felforr a vér
forrjon és dagadjon a hit mély folyója.
Az egyiket ma hurcolja el a halál
másikat holnap s a veremből nincs kiút
ám lobbantsuk fel mégis a drága mécset
mely az irgalom mély tárnáiban szunnyad.
Francis Jammes-ra gondolok
A harmatos réten ballagok egyedül
keresem kihez is szólnék ha szólhatnék.
Tar ágak boga leng csak itt-ott felettem
és felvérzik az ólomszínű ég hasát.
Ez már az alkonyat gondolom együgyűn
s tovább megyek a nyulak és varjak nyomán.
Francis Jammes de áldott volt a te életed
s milyen vasláncokkal körülzárt az enyém.
Az okos szamarakat dicsérted fennen
de jaj erre már okos szamár sem akad
idegen tájakon bolyongok társtalan
s hiába tekintek föl a néma égre.
Körhintán
A mezők felett angyalok szövik most a csendet
az ég alja bíbor akár egy főpap szoknyafodra
üdvözöljük az aranypihés májusi estét
mielőtt ladikunk az álmok hűs vizére ringna.
Íme az éjjel lombjai dúsan lehajlanak
s a gyermek alszik már a verebekkel és tyúkokkal
két nyugtalan vándor egymás mosolyán derülünk
szépséged még szebbé festi át az enyhe lámpafény.
Ifjú vagyok ki most részegül első szerelmén
hiába múltak napok és évek s hiába űztek
görcsös husánggal esők sűrű bozótjain át
megérkeztem tehozzád s többé nem hagylak el soha.
Egyazon keselyű szárnyai vagyunk mi ketten
múltunkat messze hagytuk s alattunk új tájak nyílnak
a te szempillád alá bújok el ha fázom
s a te szíved forró kútjából enyhítem szomjamat.
Egy kosárban mind
Hát így hullottak el ők mind mind a bátrak
költők kiket egy nagy eszme hevített
mások kiket az arany vagy szerelem
szirénei csábítottak zátonyra.
Ha eljön a végső számvetés órája
a véres áldozatok elhagyják majd
bíborszín korall erdeit a tengernek
és a sírkertek mély búvóhelyeit.
A nagy ítélet harangjai kongatnak
azokat idézik meg zengő hangon
akik már túljutottak a szenvedések
és a gyarló félelmek hínárjain.
Ó milyen törékeny és rövidre szabott
életünk fonala s milyen süppeteg
az út a csavargó keréknyomok között
vén tanyák mentén a tág réteken át.
Érzem a házunk és kertünk nyers illatát
itt vannak mind akiket szerettem én
s akik kéretlenül is szerettek engem
az épülő család gyűrűjén belül.
Elibük megyek a súlyos éj ködében
hogy kéz a kézben üdvözöljem őket
s elfelejtsem a hitvány barátok arcát
kik hamis utakra tértek közülünk.
Szüret után
Ó napsütött dombok szívem drága
földje hol a vörös bor és a barna nő terem
megrészegül a vándor ha erre téved
s részeg leszek én is ha csókokkal itatsz
szád kelyhéből szemed sötétzöld tavából.
Éneklem hogy nincs boldogabb legény mint én
és kint a kakas harsogja hősi dalát
lépteid verik fel álmaim bozótját
s íme hű szerelmem máris sír utánad.
Ó lányok gondtalan és csalfa lányok mind
kiket úgy szerettem mint más hímek soha
piros szívemet megölik a zord idők
s ki emlékszik rám ha ti is elfeledtek.
Szegény kis katona
Nem mozdulok. Nem hagyom el a helyem.
Hány vihar zúgott el felettem hányszor nyílt meg a föld
hogy elemésszen akár egy rettenetes étvágyú állat.
Hazám drága földjét bízták rám gyermekeink álmát
s az igaz férfi becsületét ha minden kötél szakad.
Ha elesek nyugodtan hunyom le szemem
mert tudom megőrzik emlékemet kiket szerettem
akik látták bimbózó éveim derűjét
szorgos kezeimet a munkában és hallották
hű szívem énekét a szabadságról.
Ó ifjúságom tüze távoli céljaim.
Őrségen állok szülőföldem határán
vigyázzatok rám október hideg csillagai.
Az eresz alatt
Szeptember arany és ezüst fürtjei
ó anyák terhességéhez hasonló évszak
ó csapravert óriás edény
ó te szerelmek szövője s te gondos fegyelmező
te biztatod rá a fiatal madarakat
hogy kezdjék gyakorolni első szép dalukat
s hogy szálljanak merészen a tündöklő nap felé
te érleled meg a vörös meggyet a húsos nagy almát
amit a gyermek szája szomjasan majszol.
Innen a mi kis falunkból
hála és dicséret néked ezerszer
s íme a gyerekek és parasztok nyelvén énekellek
mert ők tudják csak igazán hogy ki vagy te
micsoda ajándékokat hozol vesszőkosarad mélyén.
Most szökken szárba és most érik kövérre
mindaz amiért nem resteltünk mélyen meghajolni.
Barázdáink szélén nézd a kecses napraforgót
arany koronája olajos magvakkal teli
s a kukoricatáblák amint viaskodnak a széllel
ha egy szemük lehull jövőre születik belőle százszor annyi
s a szöllők tőgye is színültig már a borral
mitől felforr a vér s a szerelem dala
észbontón csapong majd kis házaink között.
Olyan illatos és szép vagy mint egy ókori istennő
s még annál is szebb mert tapintható és ízlelhető vagy.
Ülj hát le mellém a tág eresz alá
fáradt vagyok én már és nagyon szomorú
súgj valamit a fülembe könnyíts a szívemen
egy virág mosolyával egy suhanó árnyékkal legalább.
Ó szeptember arany és ezüst fürtjei
ó anyák terhességéhez hasonló évszak
holnap már elszállsz ködbe merült dombjaink felett
feledve mindazt ami fáj nekünk
és azt is amiért dicsérlek.
Őszi kép
A ház ereszéről lassan valami mély
fáradtan zsongó muzsikával kopognak alá az esőcseppek.
Ősz van. Ilyenkor mintha helyét változtatná a falu
mélyebben száll alá a völgybe s a hegyek súlyos árnyékával
eltakarja arcát amely egy vén ember
vagy egy megkínzott állat ábrázatához hasonló.
Olykor egy távoli kutya ugatását hallani
egy-egy kecske mekegését a sötét ólak falai közt
ember nem mutatkozik mintha valamennyien
elszöktek volna a hervadt penészszagú vidékről.
Végre egy ajtó kinyílik s a küszöbön ott áll a gazda
aki most szegényebbnek látszik a szegényeknél.
Benézne a kocsmába de nincs bátorsága hozzá
hogy áttörjön az asszony pillantásának tüskebozótján
ami már annyiszor megsebezte.
Csak áll mozdulatlan majd felpillant az égre
a terhes felhők közt fekete varjúraj vándorol
hallja lármájukat s hirtelen más illatokat szimatol.
Menjen ne menjen alkudozik magában hangtalan
aztán visszafordul a házba és becsukódik mögötte az ajtó
mint rab mögött a börtön nehéz vas ajtaja.
Nyitott ablaknál
Ó hogy sír a szél a szél és nyögnek a fenyők a dombon
eljött hát az ősz s a víg dallam nincs tovább.
Ködök híg ezüstje szitál emberre baromra
és zúdul gyilkolni kész a folyó szennyes sodra.
November december a ti kegyetlen dühötök
dúlja szét smaragd és arany füzérét a nyárnak.
Ki ismerné meg falunkat hol most tétlen élünk.
Zöld lándzsáikkal hová lettek a kerti füvek
óriás kalapjával az árokmenti lapu
a mák s a bogáncs vörös fejéről a stiglicek.
Virágok csodás árnyalatai és ti szüzek
akiket láttalak kitáncolni a folyóból
százszor fiatalon és százszor mezítelenül
miközben dús illatokkal repült tova a szél
s melletek dombján a víz hűs gyöngyei ragyogtak.
Kedves állataim kék dombok füvek és lányok
miattatok panaszkodom én és sírok olykor
füst és pernye takarja szívetek mély parazsát
s oly némák vagytok mint a költők e zord időkben.
A tó halai
Ó a tél a tél
mikor ott fönt dühödt viharok keringnek
jajgat a nád s a tó magára vonja kristály páncélját.
Ó a tél a tél
ilyenkor vége a harcnak balinok csukák harcsák süllők
nem félelmetesek már az óriási dögök.
Édes puha iszapba térünk meg pihenni
hol a mély álom erdei eltakarják a pusztulás közelségét.
De tavaszra úgy szent húsvét táján újból kezdődik a tánc
sötét rejtekhelyeikről előtörnek a rablók
éles és kemény fogaikkal közénk csapnak
elemésztenek bennünket ikránk milliárdjait is felfalják
amit oly nehezen hozunk a világra
s mint a dugárut rejtegetjük
korhadt fatövek hínárok és moszatok sűrüjében.
Vidámak és ártatlanok vagyunk mi ahogyan
a Megváltó parányi jegyeihez illik.
Miért pusztítanak hát bennünket hatalmas rokonaink
hálóikkal horgaikkal szigonyaikkal miért az emberek.
Látjuk őket jól a mélyből és nincs menekvés
s hiába kérdezünk senki sem felel.
Ma még élünk sütkérezünk a víz remegő színén
a részegült nyár káprázatos fényeiben
s holnap vagy holnapután mindennek vége
vége.
Milliók szájával
Béke béke.
Hallod-e minden igaz szív egyszerre kiáltja
minden ág bimbója érte feslik
a buta kis gyerekeket ő nevetteti
övé a gyárak zúgása lépteink üteme
a lányok csak azért táncolnak mert hisznek benne
a dolgos háziállatok illatok füvek
mind mind az ő áldott kezét dicsérik
valamint érte vannak a szép képek hegedűk angyalok
s a zsíros jó leves is érte dalol a tűzhelyen.
S a költők is csak azt mondják
béke béke.
Adassék meg hát örömére a léleknek
s a szegény testnek is mely annyi sebtől vérzik.
Csakúgy elmondom
Ez a tél nagyon könyörületes hozzánk
reggeltől estig csupa fény a szárnya
s ha patyolat vásznait fölénk teríti
enyhülten szunnyad alatta a lélek.
Fagyni kéne s moha zöldül az ereszen
bokrok alján rigó hajszolja párját
álmos venyigék nyújtóznak egyet olykor
s az ég vizében új társakra lelnek.
Nem is csak egyszer csapoltak meg már minket
de sok mindent kibír aki halni kész
ledöntenek és felkelünk mint a fűszál
azúr tőgyek mézét szomjazzuk újra.
Hála hát mindazért emberek amink van
s azért ha nem tör ránk új sáskajárás
hitvány gyökérrágó giliszták vagy mások
vasszárnyakon könnyre vérre éhesen.
Magányos órák
Meg kéne halni tán vagy futni még tovább
ez sem az sem érne semmit jobb a maradás
aki harcba kezdett állja végig a csatát
legalább rút sebeit szánja a világ.
Mert szánni tud ám a világ kegyetlenül
s ki érte hullt el még kegyetlenebbül szánja
egy rózsát szagoltam meg szép gyermekkoromban
rá gondolok most igaz vigasztalómra.
Havazott az éjszaka
Úgy ébredtem, mint aki túllendült a határon
s most áll tétován és nem tudja merre lépjen.
Egy új világ született meg amíg aludtam
benéz hozzám az ablakon fehér karjaival
magához ölel és megmutatja bájait.
Milyen szűz derengés milyen kristálytisztaság.
Íme a téveteg emberek sötét lábnyoma
alámerült fák ágain házak tetőin
január puha gyapjait borzolja a fény.
Ó amiről csak álmodtál a lucskos őszön át
most valóság ujjaid lágy érintésével
ízlelheted míg füleid pirulva hallják
a pogány és szemérmetlen északi szél dalát.
Ki nem ürített pohár
Nem kérdezte senki miért megy el
rossz csontjaival merre veszi útját
de a kilométerkövek mintha ismerték volna
s az árokszéli virágok megértőn bólogattak.
Messze tőle serény parasztok túrták a földet
ezt jól esett látnia hiszen nem is oly régen
maga is kapával kaszával kereste meg betevő falatját
s az ócska condrát amit magára akasztott.
Poros falukon fehér tanyák mentén
csak ballagott s olykor közibük vágott
a legyeknek és darazsaknak amik folyvást kísérték
a könyörtelenül súlyos ég alatt.
Üres volt a ház ahová belépett.
Tükör előtt ül most bámulja arcát
de nem ismer rá s közben egy asszonyra gondol
akit nem ölelhetett meg soha.
Kislány
Puha szellő fésülgeti haját
szőke haját mely könnyen göndörül
szűz álmocskák bújnak meg alatta
mint Jánosbogár testében a fény.
Semmi kétség ő az utcánk gyöngye
s a virágaink legszebbje is ő
de nőnek már valahol a fiúk
hogy elrabolják könnyét mosolyát.
Oly messze vagyok tőled húgocskám
és nem sokára tán meg is halok
gondolj rám ha álnokul elhagynak
s akkor is ha ölelnek kedvesem.
Ázott földek
Hideg esőben ázik ez a szép föld
olyan szennyes már és elgyötört szegény
mint akit hóhér ujjai kínoznak.
Mikor is látjuk újból kivirulni
asszonyos dombjaid s a mély völgyeket
ahol a tücskök érczenéje habzik.
Egy vagyok én e földdel és veletek
kik maggal vetitek be majd tavasszal
s ősszel behordjátok érett gyümölcsét.
Éljem meg hát sorát a víg napoknak
mikor feldíszíti nedvdús bájait
zöld haját arannyal szövi át az ég.
A reggel tükrében
Tavasz a télben oly tűzzel teli ez a nap ma
galambjaink csókot váltanak a piros tetőn
nem is oly rég volt hogy így csókoltalak én is
galambom örvem kis királynőm gyöngyház sirályom.
Látok-e még egyszer ilyen fénycsurgató eget
tüzet mi nem éget csókot ami valódi
mögöttem elmúlt éveim gyásza sötétül
s csak azok szeretnek még kik messze éltek tőlem.
A táj zöld kis vizek tükrében szépíti arcát
erdők tisztásán dalol és táncol a holdfény
de náladnál szebb nincsen sehol a világon
ahogy intsz felém s a két szemed kéken visszanéz.
Tavasz
Jön már és pengeti napfényes húrjait
jön jön mint aki egy világgal viselős
fecskék és gólyák légiói kísérik
s itt lent dallal köszöntik a csacska lányok.
Ébredjetek fel ti is jó testvéreim
menjünk elibe a bájos érkezőnek
mi sem vagyunk csúf leprásai a földnek
s némuljon el súlyos láncaink csörgése.
Egy nap még néhány gondterhes lomha óra
és fészkére talál a búgó gerlepár
virágok mosolyognak egymás szemébe
hol eddig a sírkertek hideg gyásza ült.
S nevessen fel anyák ölében a gyermek
ki a tavasz friss rügyeihez hasonló
mert jön már vidám húga a szabadságnak
jön jön s közben pengeti arany húrjait.
Anyám
Kilencven évet élt kilencven batyut
cepelt egy láthatatlan hegyre
harcban állt a sátánképű világgal
és puha kenyérrel táplált minket.
Lehunyt pillákkal és nagyon szelíden
a dús föld alá költözött végre.
Emlékét megőrzi a hajnali fény
mert ekkor látott a munkához ő
emlékét megőrzik a súlyos esték
ekkor ért el házunkig az útja
hogy szétnyissa függönyeit a csöndnek
és átölelje négy kis gyerekét.
A miénk vagy te is
Majdnem sírok a gyönyörűségtől
ha olykor látlak Marinka húgom
válladon szőke hajfonatokkal
sima kék blúzodban s a kerek kis
szoknyádban ami vörösen izzik
ha így látlak szép Marinka húgom
majdnem sírok a gyönyörűségtől.
Tavasz virága vagy te húgocskám
liliomnál rózsánál ékesebb.
Két szemed aranyló mély tavában
egünk csillagai tükröződnek.
Ó hát ki ne gyönyörködne benned
tavasz virága vagy te húgocskám
liliomnál rózsánál ékesebb.
Orcáid puha és meleg hamvát
csókod jóízét dicsérem én is
távoli földek szülöttje vagy te
vad hegyek és sík puszták leánya
s mégis testvére mindannyiunknak.
Orcáid puha és meleg hamvát
csókod jóízét dicsérem én is.
Táncmuzsika pergessen boldogan
repülj ha hívnak s harcolj ha űznek
egy világ őrzi szűzi bájaid
egy világ ébred mosolyodban.
Kívánjuk néked messzi húgocskám
repülj ha hívnak harcolj ha űznek
táncmuzsika pergessen boldogan.
Alkonyi láz
Tejet és kenyeret tégy az asztalomra
elég volt látni a könnyet és szagolni a vért.
Beteg vagyok melengető fészkem az ágy
sötét vizeken ringat a vad egek alatt.
Milyen hosszú és irgalmatlan vagy élet
hogy félünk és mennyire ragaszkodunk hozzád.
Bolyongni vágynánk mi és olykor szeretni
miként a tiszta állatok ennyi az egész.
Ne vessetek meg hogy nem törtem be soha
ökrök és lovak közt is ember maradtam én
de leteszem a fegyvert barátom s kérlek
hűs tejet és kenyeret tégy az asztalomra.
Mélység fölött
Máris elfelejtettem gondolom s egy darab papírra
rajzolgatom vörös kontyfonatát szoknyája dús fodrait.
Nem akarom, hogy rátaláljak s ő máris mosolyog felém.
Lám nem hagytál el engem mondja s én sem hagylak el téged.
Kétszínű dicséret
Kutyám, még egyszer kényszerülök szólni rólad
olyan nevetségesen hősködő felejthetetlenül hízelkedő vagy.
Nyughatatlan puli-véred
gombkicsi szemeid őszülő bundád
gyönyörű rózsaszín nyelved egyszerre dicsérem
s látom milyen mohón habzsolod fel kamaszkorod
érdes és fanyar gyümölcseit.
Kedves vagy akár egy játékszer de azért benned
lakoznak sakál őseid a sivatag rémei.
Ó amint remegő inakkal előreveted magad
a tornác oszlopai mögül és széttéped
turbékoló galambjaim gyönge húsát.
A Sátán bújt beléd, gondolom, maga a Sátán
aztán hason csúszol és sírsz a felemelt virgács előtt.
Gazember hóhérok rokona szagok őrültje
megérdemled a fenyítést.
De nincs erőm hozzá, hogy ne szeresselek
te ördögi alakzatú angyali lélek
te pajkos alvilági szökevény
te keserűsége és szégyene a háznak
te egyike ama szépséges csillagoknak
melyek még ragyognak bús életünk felett.
Vers arról, aki elment
A zúduló fények selymei között
elfújta kis mécseit a szerelem
idegen arcok kezek és vak szemek
törnek reád és bűntelen vádolnak.
Ha ittál az éjszaka szeszeiből
most jajgathatsz mint aki árván maradt
kegyetlenek a hajnal örvényei
miket a pogány öntudat idéz fel.
Égkék galambjaim fekete kutyám
lepkék darazsak s ti zöld kis cincérek
fonjátok újjá szerelmünk hálóját
miközben róla daloltok vidáman.
A gyilkos
Elhagyott engem a szeretőm akit imádtam
vöröses-szőke volt a szeme mélyebb mint az ég.
Nem sírtam utána talán örültem is kicsit.
Aztán két nap s két szörnyű éjszakán át aludtam
s hogy felébredtem a hajnal derengő fényében
éreztem többé se mosolyom se dalom nincsen.
Kertünk gyöngyei
Két fiatal mandulafa virágzik a dombon.
Alkonyodik. Az egyik könnyedén megrázza magát
mintha éppen készülne valahová. A másik azt mondja
aludjunk húgocskám fáradt és álmos vagyok.
Holnap megint jönnek a nagy aranygyapjas méhek
megtámadnak bennünket mint a rablók mint az északi szél
s oly félelmetesek miközben részegen egyre részegebben
zümmögik szerelmük érthetetlen dalát.
Aludjunk hát mondja a másik is.
Becsukják kelyheiket de csak úgy könnyedén félig-meddig
s a hold csurgatja rájuk éltető nedveit.
Hullámverés
Hív a föld érett gerezdje a gyümölcsnek
hol gyerek voltam harcra edzett ifjú
elég volt már a roskatag álom csöndje
hulljon ki kezemből a csengő pohár.
Eljött az aratás kegyetlen ideje
megvívom véled a zendülés harcát
elhull aki a menekülést választja
és magasba száll a győzelmi zászló.
Arra kérlek Uram ki szívünkben ragyogsz
egyazon marokkal szórd ránk hamudat
nem rabolni jöttem ide hanem adni
konok pillantást kemény munkáskezet.
Adni mindazoknak akik így vagy amúgy
kitörtek vak szolgaságuk rácsain
azoknak is kiket elmerített az ár
nyomukban csak jóhírük virágzik még.
És azoknak is adni szeretnék Uram
kiket csak emlékeik babusgatnak
kik meg se születtek s anyjuk szíve alatt
új világokról álmodnak gondtalan.
Kérges tenyeremen emelem őket mind
kunyhók ereszei fölé a fénybe
holdunk és napunk nyughatatlan fiai
fújjátok meg szabadulástok kürtjét.
A hegy mögött virágos mezei ágyán
terveink szép istennője álmodik
s míg a hajnal puha karjai dajkálják
azúr szeretetébe fogad minket.
Gyermekek között
Rólatok szóljon az ének
akik ott virultok el a szűk utcák homályában
mintegy kirekesztve a táj dús tenyészetéből
meg sem érintve a tiszta ég sugárujjaitól
keserű gyümölcsei a fának
mely zord kövek közé eresztette gyökereit.
Engedjétek meg hogy közétek lépjek
szerény játékaitok és balga csínytevéseitek gyűrűjébe.
Jól emlékszem még a szakadt ülepű nadrágra
melyből kivillant sovány combjaim színe
s a didergető hidegre az éhség kegyetlenségére is emlékezem
engedjétek hát hogy énekeljem a dalt
ahogy a szegénység mély forrásaiból fakad
s nyitott szárnyain felemelkedik a térbe
akár a párját kereső galamb.
Soha tisztább és nemesebb dal nem csendült fel
mint a ti sápadt ajkatok panasza
soha pirosabb rózsa nem nyitott a kertekben
mint a ti fájó vérszegény szívetek.
Ó drága öcséim és húgaim csupa gyönge virágszál
egymás vállát súrolva ahogyan forognak
a felkavart por ólomszín felhőiben.
Fejek bukkannak elő sötét jelekkel a szemek alatt
de a kezek indái összefonottan ragyognak
illően a testvéri sors dallamához.
Íme ez egy derék női szabó fia
félig mezítelenül szájában elvásott fogakkal
amik csámpás fazekak kozmáira emlékeznek.
Megérdemelné hogy szentté avassa az ég
ne szánjátok hát de jegyezzétek meg jól
ilyen kamaszok töltik be majd az új törvényt
legyőzik a hatalom és az arany sárkányait
vagy meghalnak értetek a barrikádokon.
Tovább csak fiúk lányok táncoljatok körbe-körbe
sem a vágyak sem a csüggedések ne verjenek közétek éket
ócska rongyaitok lobogjanak a szélben
akár a harcosok győzelmi zászlói
s az én ajkam is harsogja a dalt
ami rólatok és értetek szól
egy életen át.
Félálomban
Eljött az ideje hogy a gyerek felébred
nyitott szeméből kiszáll az álom madara
és ő csodálkozva néz utána a fényben
mely enyhén patakzik ágya kék paplanára
ugyanakkor az anya is belép és mondja
kelj fel isten napocskája a hasadra süt.
Álmos vagyok feleli és enni szeretnék.
Kelj fel már üzent érted a tanító bácsi.
Befelé fordul hallgat s lassan észreveszi
a jólismert falban megnyílik egy ajtócska
keskeny nyílásán láthatatlanul megszökhet.
Azon a réten fut át hol labdázni szoktak
csupa kék vörös sárga körülötte minden
talán rózsák ezek vagy pillangók nem tudja
majd egy csigalépcsőn száll alá tárt karokkal.
Ó milyen nagyszerű ez mintha madár lenne
s csak később látta vagy száz gyerekkel együtt ért
a kútba hol fehér nyírfaerdők remegnek
távolabb egy bokor ringatja virágait
tapintani akarja s ekkor váratlanul
őt karolja át valaki és semmi kétség
kis asztalánál ül már teljesen ébren
és látnia kell az óra fél nyolcat mutat.
Halleluja
Tavasz van megint
kék-arany szemével tekint le ránk az ég
és nem sír nem hullatja súlyos esőkönnyeit.
Halleluja
zengi mély-hegedűjén a szél.
Halleluja. Halleluja néked szép világ
gyökerek édes ízétől virágok illatától terhes.
Halleluja néked millió ékességeddel
és a nagy panorámáért ami a te igaz kegyelmedből
körülvesz minket ameddig a szem ellát és azon is túl
a hegyek sziklaormaiért a csöndes zöld erdőkért
felszántott földekért kohóink érclávájáért
a csírázó magért a teherbe esett asszonyok mosolyáért
tűzhelyek lángjáért gyermekeink víg dalaiért
az édes kecskegidák gondtalan hancúrozásáért
a kenyérért és húsért a szerelmesek mély tekintetéért.
Halleluja néked Halleluja
hogy élünk és benépesítjük a földet
valamint a tengereket és a kék levegőeget.
És ezerszer Halleluja azért is
hogy kertem fái újból kivirágoztak
s hogy a magam kicsinységében ilyen nagy vagyok közöttük.
Milyen hálásak érte hogy megkapáltam alattuk a földet
hogy megszabadítottam őket a férgektől és gombáktól
akár a szép leányzók állnak itt körülöttem
fejükön virágkoszorúval szerelemre epedőn
suttognak egymáshoz és szelíden bólogatnak rá
miközben mély-hegedűjén boldogan zengi a szél
Halleluja Halleluja.
Idők mélyén
Ne búsuljatok lányok s ti vad fiúk
ne göngyöljétek be a harci zászlót
a néma és esőverte táj ölén
jövendő hajnalok magvai érnek.
Te se add fel a reményt, vén cimborám
és azért se hullass könnyet együgyűn
hogy állat és ember léptei alatt
sziszegnek még a zsarnok tél kígyói.
Jönnek majd a szűz áprilisi gerlék
hogy elbúgják izzó szerelmük dalát
s a zsírral és sóval dús mezők felett
a tavaszi szél arany kürtje harsan.
Játék a szomorúsággal
Ez a föld az én földem
az én jázmin egemet mázoltam fölé
s ó jóbarát ha erre jártál valaha
fény-árny galambjairól se feledkezz meg
kik szerelemtől űzötten burukkolnak
egy kékre és sárgára meszelt házacska ereszén.
Így álmodja össze kis vagyonát
akinek semmije nincsen.
Kamasz-mód csak él a nagyvilágba
és dalolja: ó álmom különös tájai
jó bor és szép nők felfedezetlen hazája
értetek élek én és szolgálok jámborul.
Egyszer aztán magamra hagynak
és hallom fejemre hullni önnön vádjaim
mint elszánt katona verekedtél hazádért
s íme mi hullott le eléd az asztalról
szerelmed képe ég és föld között lebegett
s íme egyedül maradtál csontjaiddal.
Reggeli séta
Január. Halld csak első szárnycsapásait az évnek
hó hull s a fekete rigó búvik a bokor alatt
de nem a bánat, nem a félelem órái ezek
szán csilingel, sítalpakon száll a kamasz legényke.
Ó rég kihunyt szerelmeim csokorba font rózsái
egy asszony szétzilált kontya, egy bájos csitri lányka
mosolya, miben a vágyak szűz hattyúi fürdenek.
Mindez most itt rejtőzik homlokom ráncai mögött
amint ballagunk egy asszonnyal a hegynek felfelé
és lásd csak, lásd az elhagyott táj jégtükrei felett
szárnyaimat kibontva szállok már én is, miközben
csókok és versek kristályai ragyognak a fényben.
Kotta nélkül
Úgy kéne szólnom akár a gyermeknek
oly nyugodt a szívem és oly tiszta a szám
hogy megfoganhat benne az ének
amelyre oly régóta készülődöm
s hogy úgy mondjam semeddig se jutottam.
De ma az első tavaszi napon
oly közel érzek magamhoz mindent
s a dolgok felületén túl én is oly mélyre tudok hatolni
hogy szavak nélkül is beszélek
és kották és meggondolások nélkül is
fölcsendül az ének s máris elvegyülten
a fészket rakó madarak és a földeken dolgozó
parasztok szomorúan brummogó
vagy határokon át messzeszálló vidám dalaival.
Ó elhagyatott öreg napjaim, itt vagyunk mi igazán otthon
a szabad kék ég alatt a földművelők
nyüzsgő csapatában, a sarjadó füvek
a rügyező fák testvéri közelében.
Végtelennek tűnő járatlan utakról és csapásokról
ide érkeztem meg idegen gonosz indulatoktól űzötten
pihenni tán vagy elölről kezdeni mindent.
Egyre megy annak aki nem halni készül
de az élet poharát tartja kezében
és iszik belőle, ha szájíze keserű.
Élni szeretnék ugyanúgy ahogyan él itt körülöttem
a nedvekkel fényekkel színekkel csírázó
vad gyökerekkel és indákkal teli világ.
Nem vagyok idegen a pendelyes gyermeknek aki körülöttem sündörög
és az apjával meghitten köszöntjük egymást
munkáját is dicsérem amin oly szorgosan fáradozik
és az anyját és a nővéreit is köszöntöm
és elhihetően mondom nekik hogy
olyan szépek mint a hosszúszárú fehér liliomok
olyan könnyedén mozgók akár a réti pillangók
ahogyan itt szálldosnak körülöttünk a fényben.
Dél felé haza indulok az egyszerű falusi házba
terített asztalhoz ülök a hűs fehér falak között.
Sült húst eszem egészséges rozskenyérrel és könnyű
homoki bort iszom hozzá amit a ház asszonya tölt poharamba.
A csukott ablak üvegén néhány vaddarázs
zörget szüntelen s fölöttem a régi falióra
hosszú tempósra fogott léptekkel méri az időt.
Így múlnak a percek és órák elúsznak mellettem
mint a lassan hömpölygő folyók
távolodnak tőlem és közelednek nagy temetőjük felé
aminek tenger a neve.
Üdvözletemet küldöm velük én is a közönséges halandó
ki egyszer majd szintén megtér sírjába
a hűvös föld alá hol gyökerekből és rostokból vetik meg puha ágyam.
Pogány könyörgés
Mondják, könyörületből teszed, Istenem
hogy bimbójából kifeslik a rózsa
hogy a legyőzött belehal sebeibe
kínnal szüli meg magzatát az anya.
Így hull le rám is érthetetlen kegyelmed
hogy mindinkább védtelenebb maradjon
magára hagyott életem a világban
hol számbavehetetlen bárány vagyok.
Ezért kérem én is vérengző kegyelmed
ne szólítsanak, ne vegyenek számba
mint mohó és kegyetlen pásztor a nyáját
s Te sem találj rám az éjben, Istenem.
Keserű engesztelődés
Keresett egy asszony de nem mondta meg kicsoda.
Másnap telefonált de akkor sem árulta el magát.
Ó csillagok napok és holdak
senki sem mondja meg a nevét
senki sem mutatja meg arcát.
Búsulnom illene most
tán kétségbe is kéne esnem
ehelyett sétálni indulok a kutyámmal.
A hegyhát már kizöldült szálldosnak a madarak
érzem hogy az enyhe szél megsimítja arcom
fülem körül kaparász és máris
derűs és bizakodó vagyok.
Nincs itt semmi baj mondom magamnak.
A köd ami eltakarja előlem barátaimat
holnap vagy holnapután felenged.
Semmi sem örökkévaló
s így az én ellenségeim sem élhetnek örökké.
Eleve megbocsátok nekik s ígérem
hogy a temetésükre is elmegyek.
Ott állok majd kalap-levéve csöndben
a ravatalozó csarnok oszlopa mellett
és nézem ahogyan a hat parádés ló
elhúzza előttem őt aki oly mélyen haragudott rám
aki annyiszor keserítette meg italomat
annyiszor tette pokollá éjszakáimat.
Íme most hat ló vonszolja magával
valami ismeretlen idők és terek felé
s én gondolom mégis csak kár érte
hiszen egyazon fa ágai voltunk mindketten
egyazon ég kéklett felettünk egyazon lámpa
mutatta előttünk az utat s őt most
hat ostoba ló cipeli tovább
hamis csipkékkel és hervadt koszorúkkal
díszített ládában.
Juhász Gyulát olvasom
Mielőtt a sötét függöny rádomolt
szemed sugarában madarak szálltak
ég és föld között fáradt lebegéssel
akár az álmaid szomorú költő.
Nem tudhatjuk mi fájt neked oly mélyen
egy szőke szép lány kit nem láttál soha
vagy a távoli azúr csillagai
amint csábítón ragyogtak feletted.
Annám sóhajtottad könnyeid mögül
és Gulácsy Lajost is megsirattad
szintúgy Krisztust a tápai keresztfán
akit a jó nép barátjának véltél.
Merre jársz most álomnyájak juhásza
milyen parlagok és erdők ösvényén
és ki hallgatja mély fuvolád hangját
mely testvérszívek bánatát idézi.
Jó asszony
Friss kenyérrel kínálja vendégét
poharában vérszín bor ragyog
boldog ha szépnevén szólítod
mert nem élhet egymagában némán
és úgy hajol föléd szerelemmel
mint szálfa törzsére a kéreg.
Éberen vigyáz reád és őriz
karja közt ringat el pihenni
s ha tengerre száll ki dalolva
álomhajóján te vagy a zászló
fecsegsz ilyenkor vagy sírsz vagy nevetsz
önfeledten mint egy kisgyerek.
Játszó szívek
Elbujdokolt előlem hogy ne lássam
vagy talán hogy ő ne lásson engem
selyem kis ruháját fölitta a fény
a föld kicsúszott léptei alól.
Nincs már sehol s én rohanok utána
vakon és oly alázatos szívvel
ahogyan csak az óhitű keresztény
fut láthatatlan Istene felé.
Nevét kiáltozom és csókja édes
keserű ízét érzem a számban
oly fiatal vagyok még oly fiatal
de sejtem meghalok nemsokára.
S miközben perceim rubin szirmait
hullatom egy szikra lobban amott
mintha ő lenne és látom mosolyog
nem int felém de máris röpülök
hozzá a kékvirágos réten át.
Hajnali borulat
A távoli és sötét gondok
hajója közeleg
át a fény forrásain
miket a hajnal szült fájdalommal.
Százezer vagy ennél is több
mezítelen angyal
a gyász lobogóit emeli magasba
de ő csak közeleg kifeszített vitorlákkal
mint a legtorzabb angyal
mint a leggonoszabb angyal
nem törődve vele hogy máris
siratja gyümölcseink hullását
elöntött földjeinket.
Hej, Simon Balázs
Hej, jó cimborám, hej, jó cimborám, aki voltál
de sokat bolyongtunk a szép földön, de sokat bolyongtunk
lágy ezüst porban, fejünkön arany kalappal
vagy a tág mezőkön, ahogyan zölden lángoltak előttünk
s mi haladtunk toronyiránt, vagy még szabadabban
mint tavasszal a madár, ha száll fát keresve
vágyódón valamiféle mély és igaz szerelemre.
Hej, jó cimborám, hej, jó cimborám, aki voltál
s már nem vagy sehol, szemed fényét nehéz föld takarja
szíved jó ízétől pondrók híznak majd kövérre.
Mért hagytad el nevelő anyácskád, boldog kedvesed,
s engem, ki megosztottam veled borom, kenyerem?
Ha szólhatnál még egyet is, vajon miképpen szólanál
hozzánk árvákhoz, akik mély gyászunkban itt állunk
sírod hantjai körül összekulcsolt kezekkel,
mint akiket vasravertek s némán kínlódnak.
Hej, jó cimborám, hej, jó cimborám, aki voltál
nem hallasz te már engem, de azért csak mondom
szegény magam módján a te hű dicséreted,
és a bolond nagy élet dicséretét, amit te is
oly mohón ettél, ittál, káromoltál és öleltél.
Íme e zengő tavaszban neved betűit
a barack és mandula virágaival fonom most egybe,
zümmögő méhek és részeg tarka pillangók hordják szét híred
s aki voltál és maradsz nekünk örökké.
Hej, jó cimborám, derék Simon Balázs, aki voltál
kemény homlokodat, hű szívedet, szorgos két kezed munkáját
hegedűk, csillagok, sok vidám gyerekcsapat
dicsérjék szüntelen.
Halk sóhaj
Almafa vagyok egy vassövény mellett
gazdám azért ültetett vagy tíz éve már
hogy gyümölccsel lássam el a konyháját
és én teljesítem amiért születtem.
Nem épp a legjobb családból származom,
kemény a héjam s a húsom fanyar kicsit
szeretnek az utca vásott kölykei
de a háziasszony fanyalog, ha rámnéz.
Mit tehetek róla ha így esett meg
fölnevelem zöldessárga gyümölcseim
hogy telítsék meg gazdám bő kamráját
s aki éhes faljon belőle jóízűn.
Tudom én, milyen siralmas a sorsa
az ilyen magamfajta haszontalannak
látom a szolgákat hosszú sorban
bizony bizony hozzám hasonlóak ők is.
Kívül maradtunk a ház kerítésén
dolgozunk és tűrünk, mint az igavonók
hűségünket nem köszöni meg senki
s ha kidőltünk elfelejtenek örökre.
Hajnalban
Köszöntöm a tavaszt a hű szeretőt
ki visszajár hozzám hatvan éve
letöri rólam a gond bilincseit
és virággal hinti be az ösvényt
amely kivezet házam szűk kapuján
hogy lássam a szűz fény derűjében
egy munkás kék inge hintál a rácson
messzebb a földek zöld haja lángol
miközben az aranyló ég tükrében
szép fejét ingatja már a rózsa
s nyomasztó álmából egy bájos asszony
felébred a pacsirta dalára.
Háború árnyéka
Álmaim mély sátrába húzódom éjjel
hogy ne lássam, ne halljam, ne is gondoljak rá
mert jajgat a föld is, hogy gonosz fia kilép
a homályból, csizmáival összetöri a csöndet,
s hogy szimatolja az emberi vér szagát
szomjasan üvölt, mint farkas nagy télidőn
az aklok előtt, hol juhok pihennek szelíden.
Így kúszna majd tova az idő, jól ismerem
nappalok és éjek őrült zuhatagában,
s ó jaj, jaj, senki sem találja régi helyét.
Hát így fejezzem be, kérdi némán az agg,
miért löknek engem a halál fészkébe
sóhajtja kedvesét ölelve az ifjú,
anyám, anyácskám, kiáltozza rémülten
a gyermek, fehér bölcsője pelyhei közt,
és a fák ágai letörnek jajongva.
Hasadt csont és tépett hús hever szanaszét
barátaink szemében tanyáznak a férgek
se nevetés, se gyász, se ablak, se fény többé
s a romok között száguld tova a csorda
rum tüzétől és gyűlölettől részegen
lábaik alatt ezer és százezer szív
sóhajtja el végső hattyúdalát a porban.
Így lenne, mondom, a gonosz győzelmének
éjszakáján, mikor a szeretet lámpái kihunynak
s a halál szűk ösvénye végtelenbe tágul.
Gyümölcsöstál
Nem kívánom a nagy dobot verni
hangomat sem engedem ki, mint a trombita.
Úgy szeretnék elétek kerülni
ahogyan egy tál érett gyümölcsöt tesznek elétek
a fehér vászonnal terített asztalra.
Egyetek, mondja a háziasszony
és örül a lelke, ha derülni látja vendégeit
amint harapják a gyümölcs húsát
édes levét szürcsölik s valahová a távolba tekintenek
párázó völgyeket, erdőket, gyümölcsösöket látnak
túl a szagtalan, testetlen virágokon
amik a vén ház falait díszítik.
Ó, a füvekkel, mohákkal, virágokkal
dús völgyek, itt-ott a legelésző jószággal,
ó, gyümölcsöseikkel a lankás dombhátak
ahol valaha jártam növendék pajtásaimmal
vagy azokkal a kedves, másoknak tűrhetetlen cimborákkal,
akik azóta háborúkban, forradalmakban rég elestek.
Kovácsok voltak, szabók, asztalosok és más effélék,
akik odahagyták munkapadjaikat, szerszámaikat
hogy kedvükre csatangolhassanak a fényben,
fürödhessenek a folyókban, aludhassanak
a tejszagú és ropogós szalmával beszórt istállókban.
Irgalom vezérelje mindazokat,
akik nem vetették meg őket
nem köptek előttük, nem ütöttek rajtuk sebet,
hiszen nem rablók ők, nem törnek senki életére,
csupán az ismeretlen távolok csábításának engednek
mint hajdan Remenyik Zsiga, a nyurga kamasz
elhagyva szülőit, a nagy házat, a beláthatatlan földeket,
egy indián lány csókjaitól részegült meg
valahol Argentínában, Peruban, Uruguayban.
Mint Berda Jóska, aki egy középkori szerzetes maszkjában
itt kódorog közöttünk a körúton s mégis valahol messze
messze él az emeletes gombák, a fehér elefántok hazájában
mint egy gyermek, mint a szerencséjét meglelt árva
akit a kegyes múzsák ringatnak ölükben.
S íme, a nagy ködök homályából ma is
kilép az ember s elindul a maga útján
ami szintén ismeretlen, csábítása sem kisebb a múlténál.
Napjaink megsebzett fia vagyok én is, de lám
kitárom szárnyaimat, hogy határok nélkül
törjem át az időt és teret, közelítve a cél felé
mely egyre elérhetetlenebb.
Bűn ez, tudom én jól, nagy bűn
a buták, a gazdagok, a bírák és hóhéraik ellen,
de bocsássátok meg nekem, barátaim
hogy szót emelek az életért
az én szegény kis életemért
valamennyiünk életéért.
Gáspár Endre emlékének
Kondult az óra s elindultál
panasztalan, akár a hősök.
Koromba fúlt a lámpa fénye
s az ágy nyitva maradt mögötted.
Ki jegyzi fel, hogy köztünk voltál,
szíved hogy tékozoltad értünk?
Lecsüngő szárnyakkal bolyongsz most
mormolva tán a szép igéket.
Nagy titka az útnak, barátom
hol az eleje, hol a vége,
egy gyermek képét őrizte meg
arcod s mély szemét egy öregnek.
A tegnap őriz s vár a holnap
szép nők szüretelték le csókod
gonoszok vadkan agyarától
megvéd betűid milliárdja.
A dűlőn túl sétálsz egyedül
kezedben toll és becsukott könyv
nem sirat angyalok hárfája
fejedre nem jutott koszorú.
Fejfádra:
Itt nyugszik egy ember, akit szerettek
nem rabolt ki és nem gyilkolt meg senkit
virágos réten legeltette nyáját
de jaj, hiába volt minden, hiába
egy hajnalon fogai közt a halál
magával vitte a súlyos föld alá.
Friss szelek jönnek
Március arany csengői szólnak
oly dallammal s oly messzehangzón
hogy a kérges vad föld is felébred
s mint fiatal anya öléből
kihajt a mag jövőnk friss csírája
az öröm bársony szirmaival
hogy szerelembe ejtsék a lányok
és méhek vágytól izzó szívét
hogy a szegények súlyos bánata
enyhüljön a nap szelíd tüzén
végső kegyelemből épüljön fel
a béke, korunk nagy betege
ki ágya pelyhei közt még remél.
Fiatal lány bánata
Nem élném túl e bánatot, gondolta a lány
tárt ablakában félkönyékre dűlten
a néma eget bámulta zöld felhőivel
s várta, hogy szólítsák már a sötétből.
Aki rútul elhagyta, ki tudja él-e még
nem sír utána, mert balga volt nagyon
hiába ölelték, hiába lángolt felé
egy felvérzett szív, igaz szerelemmel.
Merüljön alá örök sötétbe a világ
miért élne így tovább egy büszke lány
de ha a vak csillagokból vagy a hold mögül
egy arc bukkan elő, egy mosoly csupán
kiomló könnyein át intene feléje
és megbocsájtaná minden bűneit.
Esti órák
Igyál még a hűs napok kelyhéből
testvéri békét és vörös újbort
mit nem fertőzött meg az ellenség
a bú felhői nem takartak el.
Ifjúságod dús lombjai között
oly szép vagy te és oly nagyratörő
bronzszín fürtjeidből kél fel a nap
szemed két csillagát imádni kell.
Így látlak én és szeretlek nagyon
halld csak, rólad szól e gyarló vers is
mint párjavesztett madár száll feléd
zöld hegyeken, kék tengereken át.
Bánat
Letűnt a nap, holtan szállt alá
rémületben hagyva a tájat, hol tündökölt.
Egy árnyék kúszik most a falon
macska, vagy asszony, vagy fa árnya
ablakom üvegére karcolja
egy ismerős arc rajzát
hogy lássam még egyszer őt
akit annyira szerettem
és elhagyott könyörtelen.
Este
Számtalan csillagai a nyári éjnek
a hegyoldal tűzbélű gyümölcsei
alant a nagy folyóban nézik magukat
és duruzsolnak mint a szűz jegyesek
olyan megható szókkal, hogy a harangok
ércnyelve is meghitt imára kondul.
Fenn a tűzmadár is bevonta szárnyait
s mire a konok tücsökraj dalba kezd,
az úton, mely a jegenyék között vezet
két fáradt munkás hazafelé ballag.
Építők
Sárgulnak már a lombok, gyakorta hull az eső
gondolhatod, ütött az óra, a zenebonának vége
s mégis, mégis, oly csalóka az egész
az alma még virít a fán
a szöllőtő még dajkálja fürtjeit
amott a jegenyén még rikolt egyet a hímrigó
ó de micsoda végzet, párja már nem felel.
Így hal meg egy része a világnak
de él, ki munkáját végzi serényen
mindazok, akik kezükben szerszámmal
(legyen az véső, kalapács, toll, vagy ecset)
a jövendő gránitlépcsőit építik.
És a falusi nép. Róluk se feledkezzünk meg
mélyen meghajolva törik ők a földet
szólítják állataikat, vagy a gép nyergében ülnek keményen
s aki látja őket, reménykedőn mondja
nehéz az élet, de lám, nem unjuk el mégsem.
Válthatja éj a nappalt, ősz a nyarat
ha új hajnal nyit felettünk, a mi kedvünk is újra virul.
Elvétett utak
Merre jársz, hogy nem találom lábaid nyomát
az alkonyat mély ösvényén vándorolok
Annácskám, emlékeim között is a legszebb
igazgyöngy szívem bíbor foglalatában.
Hét napom áldoztam érted és hét éjszakám
hét tőr hasított rajtam hét vérző sebet
és íme itt állok most az éj kapujában
ismét egyedül s ó, milyen reménytelen.
Küldj felém egy szót, sóhajod halk fuvallatát
hogy nyitva maradjon két elfáradt szemem
hogy boldogtalan is éljek s térdre ne bukjam
összegyűlt éveim súlyos terhe alatt.
Éjszakai muzsika
Gonosz kísért e tájon a vad égi szörny
és az est lombjai leszállnak feketén
merre haladsz testvér nem hallom lépteid
de hallom e távoli üvegablakon
a bagoly kopogását hétszer ugyanúgy
bent egy anyóka hálót sző a fiának
aki majd fog vele kövér ezüst halat
vízbe dűlt vén füzek közt a holdfényben
kövér szép halakat s egy karcsú szép lányt is
ki öntudatlan aluszik még szűzi ágyán
de őhozzá is bezörget majd a bagoly
fölveri álmából kicsalja ágyából
elindul ő vad szerelemmel s csak fehér
ingecskéjét látod lobogni a szélben.
Egy kutya emlékére
Szép kutya volt a Fickó
okos és jó szimatú
kezünkben ha meglátta
a sárga gumilabdát
fehér fogai közül
kidugta piros nyelvét
s mosolygott mint szomszédunk
az együgyű lakatos.
De egyszer végeszakad
mindennek a világban
puha öléből őt is
kiejtette az Isten
egy körtefa árnyában
alussza örök álmát
fehér és sárgarépa
nő felette hallgatag.
Egy felhő árnyékában
Vakon ülök pej lovam nyergében
azt sem tudom merre üget velem
vajjon szél-e az ami arcomba csap
vagy egy fáradt madár szárnya, tolla.
De hallom, vadul rikolt egy kakas
távol víz szakad le a magasból
s ó mégis, mégis, azt sírja szívem
üres ez a táj, mint a sírgödör
s hogy menjünk-e még lovamra bízom
hisz oly szelíd ő és okos nagyon.
Dicséret neked
Te csacska vörös, gyémántom, szegfűm, szeretőm
tapintalak s szívem egy álom takarja be
ajkadon piroslik csókjaim rózsa lángja
fürtjeidből az élet illata árad.
Múlt és jövő között te vagy az égő fáklya
amit én emelek magasra az éjben
hogy ne csüggedjen a hím, ha párját keresi
győzelme győzelmemhez legyen hasonló
mert ki ne irigyelné tőlem két szép szemed
homlokod fényét, nyakad merész vonalát –
rubintos bimbóját két viruló mellednek
fogad gyöngyeit, ágyékod selymes völgyét.
Téged dalollak én, s halljad csak úgy dalollak
ahogyan kegyelemből a költő dalol
s ha elmúlna minden, e dal néked megmarad
mint a dáma uszálya lengne utánad
és védene, mint gyümölcsét védi a héja
tündérnek nézne, mint kedvencét a nép
ha szöllődombok tüze lángol a fejében
ha szerelme csókjáért élni, halni kész.
Dalocskák Klárának
1
Apám a nap volt, anyám a sápadt hold
húgaim a csillagok milliárdjai
s hogy álmaim paripái elragadtak
bús költő lettem s még búsulóbb juhász.
A te szerelmed véd meg a világtól
egy vagyunk mi ketten, mint tűz és a lángja
s hogy éj és nappal se vágjon bennünket szét
csókkal altatsz te, csókkal ébresztlek én.
2
Mihez hasonlítsalak, drága kedves
virághoz tán, a vörös rózsához
mikor édes jó illatában fürdik
a naphoz, amint szövi sugarát
a kisgyerek bűvölő mosolyához
a friss szélhez, mit annyira szeretsz
a dalhoz, mit egy csacska madár dalol
a munka csattogó ritmusához
mi a nagyvárosok fekete mélyén
vagy a földek pázsitján születik.
Ó hát mihez hasonlíthatnálak
ha nem a magad dús szépségéhez
ahogy napestig tündökölsz boldogan
az én gyönyörűségemre, kedves.
3
Illatosabb vagy, mint a rózsa
és sokkal kecsesebb, mint az őz
sose láttam szebb melleket én
sose szebb sorát a fogaknak.
Íme fennen szól rólad a dal
város, falu zengjék bájaid
mosolyod mester vésse kőbe
találjon rád, kit szerelme űz.
4
Fiatal nyír héjába vésem a neved
hogy nőjjön, ahogy nő a fa az erdőben
rügyezzen belőle lomb, sok fehér virág
hol gerle búgja el szerelmi bánatát.
Elmentél úgy, hogy többé vissza se néztél
vitorláid csak szállnak, szállnak a fényben.
Én szép napom és holdam, egész világom
hiába kiáltok már, hiába sírok.
5
Késő van már, késő
sötét felhők szállnak
elszáradt fa ágán
nem fütyül a rigó.
Elmentél, itthagytál
jaj mit tegyek én most
üres a tányérom
a lámpám is kihunyt.
6
De szomorú vagyok
tán bele is halok
árva fejem fölött
sírnak a csillagok.
Ha veled sodorna
szoknyád könnyű fodra
szegény életem most
jaj, de boldog volna.
Hiába, hiába
Egy vándor ballag az ösvényen
nyűtt kalapja mellett szegfű virít
s ez a szegfű egy lányról dalol
ki messze tájon él most egyedül.
Piros orcája, mint a rózsa
két szeme két csillaghoz hasonló
s aki látta nem felejtheti
rőt fürtjeit ajka szűz mosolyát.
Ablakából épp erre néz most
és látja milyen téveteg ballag
a vándor, őt keresi folyvást
mióta már, hiába, hiába.
Szívéből is hiába tör fel
a sóhajtás, ó, jaj, mindhiába
örök vizeken, tüzeken túl
a lányt egy álom maszkja fedi el.
Betegen
Ó hát panasz nélkül menni tovább az úton
melynek reménytelen vége oly közel már.
Testemben hatvannyolc bús és komisz esztendő
terhével, miként nyája után a pásztor
baktatok egy csendes és sötét világ felé.
Hatvannyolc év, megannyi nyitvamaradt seb.
Szép emléke munkának, harcnak, szerelemnek
elhagytál ifjúság s mindaz, ami volt
egy más agyvelő lángja, egy más szív öröme.
Oly szigorúan megvont ez az út mint a
mérnök vonala s nincs egyetlen kitérő
szívem ne bánd, hogy nem kérdezek semmit
mért kérdjen az, ki a válaszra nem kíváncsi.
J. S. Bach
Szüntelen vándorolt egeken és poklokon át
de sosem találta meg a nyugalmat
a csönd igazi fészkét, hol pihenni vágyott.
Örök dallamok áradása sodorta
és követte az asszony huszonkét gyerekkel
akikben megannyiszor újjászületett ő is
és súlyos szárnycsapásokkal egyre feljebb szállt
Isten felé hogy muzsikával szolgálja
ahogyan a szegény falusi orgonistához illik.
Nem igen kedvelték a makacs öreget
de mohón itták a zenét, mi csodálatos szívéből patakzott
mint az erdei forrás kimeríthetetlenül
s az öregasszonyok csésze kávé mellett
fiatal lányok és fiúk templomok hűs ölén
a felharsant orgona komor árnyékában
mind az ő lángoló bűvkörében éltek
engedve a hit szigorú parancsának
amit a zene hullámai mostak még ragyogóbbá
s a szív befogadta s a mélyről még szebben zengte a dalt
az ő dicséretére mert belőle szárnyal fel mindaz
ami az öröklét ízét adja idők múlásán túl is
bátor röptében ott lebeg fenn az azúrban
és látható lesz amit nem láthatnánk nélküle
és halljuk a csírák titkos beszédét a homályban.
A kínszenvedő teremtés mestere volt ő
nem kevesebb az Úrnál, akit szolgált
nem hagyta el sosem a kijelölt őrhelyet
hol állnia kellett, folyton új áldozatra készen.
Ó, kiapadhatatlan forrása a hitnek és akaratnak.
Ó, a te muzsikád melyben egy világ ereje feszül.
Nemzedékek szívébe véste be jegyeit,
ujjong sír és visszhangzik messze tájakon
és ragyog a fekete éjszaka sátra felett
mint a nap, hold s a csillagok milliárdjai.
Századok porlanak el az időben
és előlép megint ugyanaz az öreg varázsló
maga szerkesztette hangszeréhez ül
muzsikál tovább mint akit arra ítélt a sors
hogy ne szakíthassa el magát tőlünk soha.
Mozart
Pálcával a kezében egy gyermek elindul
házuk jól ismert árnyéka soká kíséri még
majd egy dobogóra lép fel akár az angyal
hogy mennyei gőggel jelt adjon az indulásra
a feslő szerelem és a fény országába.
Flóták hegedűk és más hangszerek zengnek fel
a nagyszerű egek elszánt ostromát vívja mind
köztük a mesterrel ki magából tépi fel
századok muzsikáját hogy könnyed szárnyaival
szálljon egyre csodálatosabb lebegésben.
Játék és szenvedés ikertestvérekként szólnak
s íme a könnyű lepke is kiszáll gubójából
zaklatott madárrajok szöknek meg fészkükből
hogy a fenyők és ciprusok poros lombjai közt
eltrillázzák hűséges szerelmük dalait.
És mindezt egy gyönge emberi szív sugallja
egy szív tündöklő alkotások gyönyörében
túl a megszokott igán s a múlt törvényein
mint egy játékból építik fölénk a nagy művet
libegő csipkekupolát konok acélból.
Ó ahogyan szól hozzánk Mozart ifjú szíve
lábunk alól elvész a talaj és szállni kezdünk
mi is könnyed és bánattól szép hullámain
a zenének ami csillagokkal versenyezve
ragyog és bájával átszövi a világot.
Beethoven
Nem emelt kalapot Napóleon előtt
mondják róla, de ő más dolgokról beszélt
rossz fülében szíve darazsai zsongtak
kemény ajka közül madarak szálltak ki
és térdre kényszerítették a zsarnokot.
Ó titáni harcos, jövendőnk követe
a mély csönd alján jól sejtették a hívők
egy szép napon felzeng a végtelen dallam
hogy bekösse a világ fájó sebeit
elvesse piros magját a szabadságnak.
A végzet és szerelem húrjain játszik
harsány kürtszavára a bús ég kinyílik
s ott, hol a vak éjszakák iszapja dagadt
szőke és barna lányok ittas szívére
a várva várt csókok hullatják szirmaik.
Íme hát felverte a henyélők álmát
egy zongorával vagy csak egy vonóval tán
hogy kioltsuk gyászunk fekete lángjait
s elinduljon a ladik könnyű szárnyakon
a magasba, hol egy új csillag született.
Dal egy asszonyról
Hej, drága lelkem, hej, öreganyám
milyen halvány és keszeg vagy szegény,
látom bizony, meg is öregedtél.
A szél, ha egyszer visszasodorna
hol bimbó voltál és rózsa voltál
lehet, hogy rád sem ismerne senki.
Senkit nem bűvölne el szemed
senki nem fogná meg melledet
senki nem kívánkozna ágyadba.
Ó te már csak bogáncs vagy a kertben
nincs atlasz-szoknyád, se gyöngy-függőd már,
holló és vércse kering feletted.
Az újszülött ágyánál
Még nem látta a napot
még nem ölelte meg a búval távozót
még nem gondol semmire, csak mozog
és sír szakadatlan, mint aki kiesett
a jóság puha, meleg tenyeréből.
Ó, édes szép gyümölcse a fának
ó, makulátlan szív, ébredő öntudat,
adassék meg néked a hajnal kegyelme
a langyos anyatej s majdan a hű szerető,
aki csókkal illeti fáradt homlokod.
Az álmon is túl
Este aludj el, ha megengedik
fejed mélyen ásd be párnáid közé
mintha csupa bűn és félelem lenne
körülötted a világ s máris dúl
és mardos téged is a nagy rémület.
Félsz attól az éjszakai alaktól
ki szokása szerint eléd áll majd
csőre töltött fegyverrel a kezében
szerelmet követel kéjtől részegen.
Nem bírod már, meghalsz a sötétben
mielőtt a szörnyű fegyver eldördül.
De ha az éjszaka zára nyílik
kék szemed pilláin már remeg a fény,
s ha fölébredsz, boldog vagy nagyon, hogy élsz
hogy szebb vagy, mint tegnap, tegnapelőtt.
A naphoz
Ó, te legnagyobb tüze a földnek
legfénylőbb csillaga a nyári égnek
mindnyájunk nagyerejű ősapja.
Ó nap, fogadd majdnem dadogó
s mégis messzehangzó köszöntésünk
íme, nem egyedül jöttem én, de millió társaim között
magad is láthatod a gyárak fekete kürtőit
a kő és bronzcsipkével ékített tornyokat
a háztetők élén lengő zászlókat
s a tarka plakátok, a vörösen izzó csillagok nyája is
mind, mind felnyújtózik és örülnek
hogy láthatják utazásod az aranyszegélyű fellegek között.
Ó nap, öröm téged látni, mert szép vagy
erőd szétrepeszti a követ, megolvasztja az acélt
és lám földjeink gyönge gabonamagja
mégis feléd törekszik, hogy érintse meleg lehelleted
és a te melegedtől tenyészik a fű
és ugyanez a meleg érleli a fák gyümölcseit
fehér párnái közül tíz kis ujjával
feléd kapaszkodik a sápadt csecsemő
a ház kutyája eléd hever hogy simogasd
hajnalban a virágok néked nyitnak
este meg becsukják kelyhüket, mint akiket mély bánat ért.
Ó nap, minden életek gyámolítója
minden erők fokozója és mintaképe
a legfáradtabb paraszt se tudja befejezni napját
hogy legalább délben, hajadonfőtt, feléd ne tekintene
s a munkás a te lángoló fényednél nézi meg
szorgos munkája eredményét, egy mesteri szekrényt
vagy jól szabott ruhát, vagy a hatalmas acéldarut
amint a napsütötte víz színén tükröződik.
Ó nap, elérhetetlen vagy te és mégis a miénk vagy
s mi költők, szerte a világban ezért énekeljük
tüzed fényét, áldásod bőségét.
A nóta vége
Ó mikor a hosszú út végére ér az ember
mikor pontot teszünk a végtelen sor után
mikor a halál közelségét érzed
gondolsz-e még a világ millió gyönyörére.
Íme, az út szemlátomást elkanyarodik a céltól
de te azért csak baktatsz tovább
és készülődsz a nagy csatára
amit már rég elvesztettél
és többé nem hullatsz könnyet
sem az élőkért, sem a halottakért.
Egyedül maradtál nagyon de nem érzed
csak lépegetsz és nem nézel a lábad elé
nem látod hogy a kegyetlen föld
kitátotta torkát
alázuhansz a mélybe
s a súlyos hantok rádszakadnak.
A láng kihuny
Ó aki szerettél engem
és védted álmaim
eljött a nap, hogy búcsúzzunk
mint az idegenek.
Már nem a kék hajnali fény
öleli át arcunk
éveink törmeléke közt
egy mécses ég csupán.
De ne panaszkodj és ne sírj
megköszönök mindent
amit a szemed, szád adott
felejthetetlenül.
Enyém voltál, én a tiéd
és mindez már emlék
gyönge szél is messze hordja
pernyéjét, hamuját.
A katonákért
Ne dicsérd a katonát, inkább sirasd
korunk legnagyobb áldozata ő
fiatal szíve meghitt csókra szomjas
s egy zord parancs ölni küldi szegényt.
Idegen földön fegyverrel a kézben
ellenségét keresi szüntelen
s ha felzúg a szél, megzörren a bozót
máris ölni kész, hogy meg ne öljék.
Olykor a csöndes, békéltető éjben
egy messzi ház felé készülődik
s ott hol egy drága asszony visszavárja
nyűtt testéről lemosná a szennyet.
De újból meghasad felette az ég
társai közt egyedül van nagyon
fegyverét golyóra tölti gondosan
s várja ismeretlen ellenségét.
A börtön dicsérete
Fájna nagyon, meglehet, bele is halnék
ha felém nyújtanád búcsúnk poharát.
És hírt küldenék a távoli utakról
ahol kettesben még nem jártunk soha
egy felhőbárkán úszna feléd a sóhaj
remélve, kibontod ősi titkait.
De milyen vihar sodorhatna el tőled
ki hajdan rámtaláltál a sötétben
szíved mély ritmusát dalolom azóta
csókjaid záporára emlékszem.
Kedvesem, álmom szárnya, karcsú violám
nincs olyan kulcsár a birodalomban
aki kinyithatná szerelmünk börtönét
hol rabláncra fűztük egymást te meg én.
A fogságba esett galambról
Engedjétek szabadon a galambot
ha kondul az óra és kigyúl a fény
hajnal mosolya a mély alvók felett
s közben az éhes sas lecsapni készül
hogy szelíd áldozatát elragadja.
Íme az utolsó pillanat, mikor
tenni kéne valamit az emberért
kit máris a halál árnyéka üldöz
reménytelen bolyongásra ítélik
s hogy áldozatul odavesse magát
a telhetetlen szörny zsámolya elé.
A fogságba esett ártatlan galamb
szabadulása legyen ez az óra
a galambé, ki a béke szép dalát
burukkolja s kitárt szárnyai hegyén
jövőnk beteljesült napja sugárzik.
Álomliget
Hát újra itt vagyok már e régi tájon
babérfák között egy napsütött ligetben
ami nem volt soha s tán most is csak álom
de élem én, hallom lépteim halk zaját
távolban kakas rikolt s az is nekem szól.
Bánatomat, homlokom kemény ráncait
már elhagytam, mint megunt bőrét a kígyó
fehér tenyér vánkosán alszom boldogan
s amott egy ablakban szirmot nyit a bimbó
mit én adtam szőkeszép kedvesemnek hajdan.
Ezen a réten sétáltunk, emlékszem jól
nyakában gyöngy volt, arcán két halvány rózsa
s nem én hódítottam meg, de engemet ő
mint bronz lábain a falunk harangja
fodrozott szoknyája hívón harangozott.
Ki tudta, hol lehet ő most és él-e még
ajka szűz mézét ízleli-e valaki
életem igaz szerelme, Annám,
míg házunk vén faláról olvasom neved
hűs alkony szitálja rám arany fövényét.
Záporesőben
Megfoghatnám a kezed és csókolhatnám a szád
de oly messziről jöttem, mint a hajnali fény
s oly szomorú vagyok, akár egy állat.
Csók és nevetés
hol maradtatok el az éjszakában
s engem is kiejtettél erős karodból
ó ifjúság asszonyok szemefénye.
E fényben éltem én
és meghalok örökre elfeledten.
Fenyő voltam a fenyők között
s a hegy mögött már láttam a jövőt.
Ezért éltem és barangoltam
tüskékkel befont időkön át
megénekeltem a hősök álmát
és gyűlöltem a henyéket
viharzó szelek hintáin keringtem
s kik szemelgettek csókjaim szüretjén
pillák mögé zárták mosolyom
s úgy emlékeztek rá, mint ami nélkül
szegényebb lenne parányi életük.
Ó ifjúságom harcai
ó dalaim, amiket bátran énekeltem
mindent ti adtatok nekem
de ma már a sötétség falai szorítanak
szűkül a tér és megállt az idő.
Egy bárka ring csak a tengeren
én ott ülök szennyes fedélzetén
hallom zokognak értem a sirályok
s forgó tölcséreivel magához vonz
egy ismeretlen világ.
Visegrádi emlék
Pihenj szívem, hogy holnap újra kezdd a harcot
pihenj szívem, hogy holnap újra énekelj
akár egy önfeledt kamasz a kék ég alatt
akár egy madár párja hűségét dicsérve.
Alkonyul, de látom még két arcát a tájnak
amott már varjú evez a havas domb felett
itt lánycsapat gyöngyözi szét víg nevetését
és nyihognak fiatal csikói a szélnek.
Életem, kit téltől és nyártól sose védtem
beteljesedsz és végülis más zónákra térsz
ki sirat meg, ki emlékszik csókom ízére.
Voltam, aki voltam és se több se kevesebb
álmok vizén innen, valóság hegyein túl
mezítelen vándoroltam és énekeltem.
Válasz egy fajankónak
A törvény törvény s eszerint aki él, éljen a maga módján.
A költők például azért születtek, hogy énekeljenek
néktek és főképpen saját gyönyörűségükre
mert ettől izmosodnak ők, így nőnek a zord hegyek fölé
így mélyülnek el a visszhangzó, tiszta kutakhoz hasonlóan
vagy mi mással is példázhatnám azt az embert
aki akkor a legboldogabb, ha másokat is boldognak lát maga körül
ha nem érzi magát idegennek a tömegben
ha rosszaságát a jóság emészti fel
ha úgy pereghet a nyelve, akár a szövőnő motollája
és tiszta anélkül, hogy súrolókefével kellene leszednie magáról a szennyet.
A költőkről szólva tehát mindegy
hogy férfi, vagy nő-e az illető, öreg-e vagy fiatal
köztünk, ismeretlenek között ők a legkülönb valakik
hiszen olyan erősek és gazdagok, hogy könnyen megoszthatják magukat vélünk
s ettől az ajándékozástól még erősebbek, még gazdagabbak lesznek
de a halál közelsége sem rémiszti meg őket, sem a halál, sem a szegénység, sem szerelmi csalódás
mindez csak nyersanyag és kellő alkalom ahhoz
hogy dalba kezdjenek, akár egy madár, egy gyár kürtje, egy templom harangja
mert hiszen nem azért születtek, hogy szűköljenek az elmúlástól
ahogyan a gyáva ebek hason kúsznak gazdájuk korbácsa előtt
éppen azért léptek erre az irdatlan földdarabra
hogy legnagyobb szerelmüket, mindnyájunk legnagyobb szerelmét
az életet dicsérjék, a maga billió részecskéjéből összetett valóságában
külön-külön a részeket és mégis az egészet együtt
mintha egy csodálatos edényben gyűjtöttek volna össze mindent
azért, hogy puszta kézzel érinthessék őket, s ha úgy gondolják, nevén szólítsák valamennyit.
Milyen különös, sokaknak teljesen érthetetlen
hogy azok az emberek, akiknek semmijük nincsen
mindenkivel és mindennel azonosak.
Szerencsés pillanatában a leggonoszabb is magáénak vallja őket
s a titkok megnyílnak előttük, hogy kedvük szerint szólhassanak mindenről
és ők szólnak is zenekísérettel és énekelve és nem irigykedőn
mert hiszen tudják, minden az övék s hogy ők is mindenkié.
Olyan áradó kedvűek, mint a szerelemtől viruló menyasszonyok
mint a vőlegények, akik épp most futnak jövendő párjuk felé
miközben az egész világgal találkoznak
s csukott szemmel is látnak maguk körül mindent.
Hogy is ne részegülnének meg, hogy is ne gyújtanának dalra ettől a látványtól.
Így lettek ők tanúi minden bűnnek, szószólói
minden erénynek, bárha maguk sem tartoznak
az égi angyalok karába.
Vannak köztük, akik sörtől, bortól, pálinkától részegek
akik megcsalták kedvesüket, letagadták adósságukat
másokat szörnyű betegségek emésztenek el
s íme lángoló szép énekük úgy él bennünk tovább
hogy kicsordul a könnyünk, vagy fegyvert fogunk a zsarnok ellen.
Haláluk után is emlékezzünk hát rájuk úgy
mint akik szemünk láttán saját tüzükben égtek el
egy igazi nagy pillanatért
egy hű ölelésért
egy tűzvörös zászló védelmében
amíg mi csupa sóhajtás és jaj között morzsoltuk
sorsunk rózsafüzérének fekete szemeit.
Vallomás
Érett gyümölcshöz hasonló a te arcod
szemed az ég csillagaihoz hasonló
két karod párnáján megenyhül a beteg
csókod parazsán fellobban a szerelem.
Hiába is fordulnék el tőled kedves
te vagy a fény s az árnyék is te vagy nekem
az élet végtelen utain bolyongva
egyek vagyunk, mint a csiga és a háza.
Üvegház
Egy lányról álmodtam, egy szőkéről
szeme kék volt, ajka, mint a rózsa
virág szirmán remeg úgy a harmat
mint az ő szűzi ajkán a mosoly.
Ígértem, hogy elviszem magammal
termőbb földre, derűsebb ég alá
de nem hajlott szavamra a balga
s míg harminckét gyöngyfogát dicsértem
dús kontyba fonta gyönyörű haját
s kilépett egy láthatatlan ajtón.
Tücskök
Az éjszaka barna és mélykék völgyeiben
tücskök muzsikálnak
láthatatlan.
A kései szerelem komor danája ez
vagy tán búcsúzás a holdtól, csillagoktól
a rétek sárga és piros virágaitól
akik szép fejüket mélyen meghajtva
halni készülnek már szelíden.
Ó, gyermekkorom egyre épülő emlékei
akácok sorfala közt vonuló utcák
megroggyant házak fehér falai
amikre első szerelmem jegyeit írtam
s a füvek árnyékában harsogó zenészeket
felejthetném-e valaha.
A dűlőn egy lányka s egy fiú sétál most
karöltve és oly némán, mint akiket
bűvöletbe ejtett az őszi éj
csak lépegetnek s úgy hallgatják
a tücsökhad kitartó, mély zenéjét
akárha az ő szívükből szállna.
Tükörrel a kezemben
Pelyhes fészkéből kiszállott a madár
a halott még alszik túl a kék azúron
nappal és éjjel találkozása ez
és mélyen szívébe zárja egy gyermek
miközben tétován barangol a réten.
Hány bús órán álmodtam e fiúról
ki bennem született s bennem hal meg egykor
mért cipeli sorsát ily türelemmel
mért látja meg azt is, aki elbújt
egy gödörben, a távolban, vagy a fényben.
Nem kérem számon az elvérzett múltat
jövendőd nem rajzolom fel a táblára
napjaink ködében, hogy látom magam
gyerekként, illőn üdvözöllek, pajtás
ki társtalan barangolsz az őszi réten.
Paraszti sorok
Nem unalomból szántottam fel a tarlót
de azért, hogy bevethessem.
Nem azért nemzettem fiúkat és lányokat
hogy léhűtőn elcsatangoljanak
de azért, hogy gazdagodjon és szépüljön a világ.
Hiába csábít a lidérc
nem lépek ingoványba, se tűzbe, se vérbe.
Szeretem a vad pipacsot
meg a lányok szemére emlékeztető
szelíd búzavirágot
de jobban szeretem az alattuk csírázó magot
miből majd ízes kenyeret süt az asszony.
Láthatod hát
nem unalomból szántottam fel a tarlót
de azért, hogy elvessem belé a kenyér magját
hogy füvet kaszáljak róla az állatoknak
hogy télen, ha majd a sötét egekből
alászáll a kegyetlen fehér sivatag
el ne pusztuljanak a hidegtől és éhségtől.
Lefekvés után a lányomra és fiamra gondolok
felkelés előtt a tehenemre és lovamra gondolok
s ha pirkad a hajnal ó mély ragaszkodásom
hozzád, bánatokkal és reményekkel teli élet
elindulok a nagy kapu felé
mely az ég alján kinyílik előttünk.
Köszöntöm az új nap kezdetét
madaraink új dalát a magasban
az új csipkéit és selymeiket lengető virágokat
és mindazokat a szomszédaimat
akik hozzám hasonlóan
tiszta bizodalommal a szívükben
ismét munkához látnak
e szép és békességes hajnalon.
Tétova órák
Ha vérem heves iramát igába foghatnám
nyugalom szállna rám felhők dús árnyékában
vagy mélyen a föld alatt, gyökerek és csírák
testvéri ölelésében, mintegy holtra váltan
s mégsem halottan, kőhöz és sárhoz hasonlón.
Álmok kék hullámpelyhein ringatna szerelmed
ahogyan a jó anya dajkálja gyermekét
s táplálja, hogy ott lássa majd a harcok élén
haragvón s ha kell önként vért áldozva a célért
melyet a végzet törvénye mért ki számára.
Így vágyom én pihenni a dús csönd karjai közt
ahol a dac tüskéi nőnek hatalmasra
ne halljam már undok szavát a rémületnek
ne sírjatok felettem, pusztulás angyalai
kedvesem szempárja hív s én elindulok.
Talán talán
Hatalmas fekete lombjai közt az éjnek
a zord idő csillaggyümölcsei remegnek
árva testvérem, aki most indulsz utadra
kísérjen el őrző tekintetem sugara.
Ó mily sáros, milyen süppedő az őszi táj
a nap tüzes szerelme rútul cserben hagyta
s a komor és kenyértelen tanyák felett most
darvak éke hasítja ketté a vak eget.
Ballagj csak testvér, elrongyolt batyud fenekén
két ördög, s a fullánkos kígyó nyelve lapul
de messzebb tán, túl a szegénység vasrácsain
nyitott kapura lelsz s egy égő szempár köszönt.
Szerelmünk éneke
Ha sátrat ver az éj, bekopogok hozzád
mint vándor, ha menedékért könyörög
éhes vagyok, mondom, szomjas vagyok nagyon
s te csókkal etetsz és csókkal itatsz meg.
Nem voltak még soha ilyen hű szeretők
ilyen két testvérszirma egy virágnak
sötét szemed az én szememhez hasonló
szád, mint az enyém, szerelemtől ittas.
S ha elválunk, akkor sem távolodunk mi
ott vagyok álmodban s az enyémben te
egyazon tengeren ring velünk a bárka
egyazon csillag ontja ránk sugarát.
Szeptemberi sugarak
Duruzsolj őszi táj, beszélj hozzám szelíden
mintha az anyák és szeretők nyelvén szólnál
pirosra érett almákról, zörgő diókról
a betakarított gyöngyszemű gabonáról
és jaj, a madarakról se feledkezzél meg
akik már fáznak szegények s csak emlékeik
hintáján libegnek ide-oda a szélben.
Ó, micsoda szelek s micsoda illatokat
hurcolnak magukkal a zord városok felé,
hol a munka embere kitárja eléjük
kormos zubbonyát és két mezítelen karját
magasba emeli, áldva e szép hónapot
miközben az új gabonából sült kenyérre
és a kipréselt szöllő szűz levére gondol.
Segíts még
Lassan nyugszom csak bele, nagyon lassan
hogy bűn és átok övezi életem
de hogyan törhetnék át a falakon
miket testvéreim emeltek körém.
Milyen falak fegyverből és csapdákból.
Hiába üvölti véres fájdalmát
a lélek s a szív is mindhiába sír
csordultig már a pohár, én kedvesem.
Mi is lenne hát belőlem nélküled
ha nem védene szárnyaid melege
álmok vizén ha nem úszhatnék veled
ismeretlen tájra a nagy ég alatt.
Íme bánatom erdősűrűjében
akik vagyunk mi ketten így magunkban
öledbe hajtott fejemmel szegényen
forró csókjaid ízétől boldogan.
Réztrombitán
Szegények könnyes álma, Szabadság
panaszok és remények kertje táplál.
Hányan és hányszor esküdtek néked
lobogó hűséget s aztán elhulltak
nyelvükön a rút alku mérgével.
Koporsójuknál nem zengtek hangszerek
gyertya nem égett, nem sírt a koldus.
Gyalázatuk éj sötét leple alatt
merültek alá s a dühödt egek
csatornái öntötték a moslékot
hogy az árulók lábanyomát is
eltörülje a sajgó föld színéről.
Reménykedőn
Szemem e rút táj árnyai lefogják
éjszaka meggyötörnek az álmok
hallom még kedves barátaim hangját
de nem ének ez már, merő panasz.
Elmaradt tőlem gondozó hazám is
s hol a darab ég mi virult felettem
egy áldott kéz, hol bölcsőmet ringatta
tárt kapujával elmerült a ház.
És mégsem térek le nehéz utamról
hiszek egy megkívánt szép országban
hol közös asztalhoz ülünk le este
újra szőjjük reményünk szövetét.
Elbukik az, ki tétován cselekszik
ki álmai borától részegül
könnyen lendíti fejszéjét a bátor
s utat vág az erdő sűrűjében
hol érzi már a csírázó hajnalok
illatát s hol a bukott angyalok
álnok szárnycsapásai nem oltják ki
apró mécseit a szeretetnek.
Esős napok
Ég és föld ezüst húrjai közt már zenél
a vad novemberi szél s oly szomorúan
hogy elborul a tekintet, a szív megriad.
Ó jaj, félelmetesen egyedül vagyunk ezen az órán.
Harangoznak, vagy ló nyerít valahol.
Ez hát a te ajándékod falu
hű szeretetemért így szeretsz te engem.
Már azt sem tudom, ki fia vagyok, honnan jöttem
szólni is hiába volna, ki értené meg
egy öreg ember halk és fanyar énekét.
Tévelygő
Miért panaszkodsz oly keservesen
és kihez könyörögsz segítségért
balga te, vakon eltévedt bárány
megrepedt kolomppal a nyakadban.
Miért rejted arcodat a fénytől
a dal és barátság forrásától
idők vasostorával hajszoltan
magányod sötét útvesztőiben.
Egy lány izzó szeme vakítja el
szemed fürkésző kíváncsiságát
s hol rigó fütyül, virág kelyhe nyit
nem látsz te semmit, nem hallasz semmit.
S íme, ott egy csillag tüze lángol
csábítva az ifjú szeretőket
bájait langy nedvektől duzzadón
nyújtja féléd ím, hogy ragyogjon fel
boldog szabadulásod reménye.
Őszi vers
A jó föld néked ajándékozta gyümölcseit
s most némán tűri
hogy állat és gép ismét megtiporják
s ha majd új magot vet belé a paraszt
barna ölében millió magzat fogamzik.
Hej költők, hej költők
kiket mindnyájunk örömére szült a világ
zengjétek a nap és eső énekét
ébresszétek az álmok selymei közt henyélőt
zárt kapuján dörömböljetek keményen.
Harsogja minden gyalu, zengje minden üllő
szeressük az aranyszínekkel díszített őszt
ahogyan én szerettem anyámat
ahogyan a vadász szereti fegyverét
ahogyan a madár szereti fészkét.
Íme a letarolt mezőkön át
csillogó szerszámaival máris közeleg a nép
hogy lerója adóját a jövőnek
s míg ajkai közül megejtőn szól a dal
keze nyomán az új élet csírái fakadnak.
Jóreménnyel
Hideg már és rikatón kihalt a táj
a vidám gyerekcsapat visszavonult
a süket falak közé s egy pacsirta
csőre sem sebzi meg a sötét eget.
Aki félős most félhet s aki gyilkolt
most maga is készülhet a halálra
de amott egy résen még betör a fény
induljunk felé drága barátaim
fölemelt fővel és kéz a kézben úgy
mint akiket a jó csillag vezérel
mint akik a győzelemre születtek.
Örökegy
Akkor is látom őt, ha nincs jelen
karcsú és fiatal, csupa dallam
szőke hajának két szőke fürtje
szeme tüzével játszik csábítón.
Verseim sorai közt sétálunk
mint két balga gyermek a nyíresben
hol nem fog gyökeret az emberi
bánat, sem a testvérbosszú mérge.
Szeme együtt nyílik a szememmel
az én dalomat dalolja az ajka
fogadd el gyöngyfüzéreit a versnek
ó múzsám, te örökegy szerelmem.
Ostrom után
Ne tépd ki galambom csőréből az olajágat
ha közeleg rombadűlt városunk felé
acélkék szárnyai alatt hozván a magasban
gyógyírt a betegnek, téglát az építéshez
hogy takarjuk el, ami volt a véres napokban
s aki él még, dobálja le gyászos rongyait
mert születőben a való igazság báránya
a fiatal lány szíve új vágyakkal tele.
Fogadd be, vendégeld meg messziről jött galambom
ki maga is ivott a fájdalom kútjából
s most hírét hozza a lassan pirkadó hajnalnak
ami után oly tikkadtan szomjúhoz a szív.
Ó, szép fényesség, még e nap alkonya előtt
vezéreld el hozzám békénk ezüst madarát
hogy dalolja ki panaszaink bő áradatát
nyűgöző álmából ébressze fel az alvót.
Nyomorultak
Hisszük a nagy kapu egyszer majd kitárul
mi zárva volt előttünk egy bús életen át
apáink és öregapáink előtt is
kik vastüskék közt jártak a hosszú utakon.
Nem kérjük, hogy szálljon le hozzánk az angyal
jódarab hús és egy pint karcos bor az álmunk.
Ó, ha látnánk már a hosszú, mocskos asztalt
hol egyik dalol, másik böffent rá boldogan.
Csak ennyit kérünk és morzsája se hull ránk
testünket az éhség, lelkünket a gond öli
de nem hunyászkodunk meg és nem alkuszunk
a munkát és a rendet szívünkből utáljuk.
Várunk, csak várunk, mint a jámbor állatok
reméljük a nagy kapu egyszer majd kitárul
s mi végre teli bendővel és részegen
ott heverhetünk az ígért paradicsomban.
Néhány sor
Lángol az ifjú vetés zöldje
friss szél köszönti a rózsát s fut tovább
a dombtetőn, hol vad táncba kezd
és dalol, akár a süldő lánycsapat
mert zengő szép hangszerei ők
a tavasznak. Égi fények húrjain
így születnek újjá a napok
ringatva a síró gyermek bölcsőjét
a gyermekét, ki egykor majd
kilép a porondra, hogy összetörje
a törvénytáblát, amin a múlt
felhabzott vérnyomai izzanak.
Meghajtott zászlóval
József Attila születésének ötvenedik évfordulójára
Nyurga kamasz-ember, jól ismertelek
felszegett nyakaddal, kemény sörényeddel
amint loholtál Pest sikátorain át
hónod alatt súlyos aktatáskával
amiben verseid dús füzérét hordtad
egy fiatal szív felizzott parazsát.
Attila, József Áronnak egy fia,
ó, be messze jársz már, messze, más csillagon
de örökre sosem szakadhatsz el tőlünk
halljuk még nagy sírásod a mamáért
és a fiatal költők is jól megélnek
örökbehagyott kaptáraid mézén.
És a munkások, parasztok, diákok
elfelejthetik-e a tanítót, aki
az igazságról szólott s mint hű testvér
fejük felett meggyújtotta a lámpát
hogy túljussanak az éjszaka partjain
egy szebb élet valóságát köszöntve.
Látlak én a körút sarkán állva
cigarettát sodorsz s egy nőre vársz talán.
Immár ez is csak árnyképed az időben.
De kibontalak a felhők mögül is
mesteri énekes, minden madaraknál
zengőbb torkú és messzibbre szárnyaló.
Szálljál, Attila, szálljál egyre feljebb
ne csak mi, a világ is lássa fényeid.
Éhségtől és hiúságtól megtisztultan
holtod után is hallassad éneked
ahogy a költők jóhíréhez illik
innen és túlnan minden határkövön.
Múló időben
Ha így élhetnék még néhány napig
számból nem fakadna panasz
szemem nem öntenék el a kétségbeesés könnyei.
Jól látom, elűzhetetlen közeledik felém az öregség
de tavasz van megint s ez a bővérű
mégis annyira üde és hízelkedő évszak
oly kegyes hozzánk, hogy a beteg is lábrakap újból
s ha körülnéz, messzire lát a napfényben
túl a kerítésen, ahol a gyümölcsfák virágoznak
hosszú sorokban gyönyörű bóbitákkal ékesen
s amott egy méhet figyel meg, amint
virágról virágra száll s egyre részegebben dongja
szerelmi dalát, olyan dalt, milyent én is
daloltam valaha egy csacska lánynak
egy szőkének, mert szerettük egymást bolondul.
Az öregség zord kőfala mögül emlékezem
mert tavasz van megint s mint gyermeknek az anyja
a májusi napfény ígér még valamit
egy virágot tán az almafáról
egy tollat a szálló madár testéből
vagy talán egy csókot véletlenül
minőt még nem ízleltem soha.
Modell
Eszmém teste, akaratom célja
kit vad kéj hulláma nem érhet el
a vonzó sugár, mi szemedben ég
oly hideg s oly mélyen hasít belém
akár egy kifent kard pengeéle.
Hogyan közelítselek meg, bálvány,
hogy bontsam ki varázsod titkait.
Egy mosolyra várok, egy jelre csak
meddő szívemben fellobban a tűz
s míg szűz bájaid fényében ébredsz
arcod szép oválját kőbe vésem
hogy enyém maradj és ne feledj soha.
Megadom magam
Ég veletek múltam lehullott rózsái
ég veled ifjúság, mit lángok között éltem
drága borom utolsó kortyait iszom
sarkamban az idő, hogy csináljunk számadást.
Nem siratok már és nem gyűlölök senkit
ha elmúlt a tél, új tavasz bontja szárnyait
sok boldog virágot szül a gyönge hajtás
nyáját őrizve asszonyra gondol a pásztor.
Csöndben csak nézem, hogyan szövi hálóját
vértelen ujjaival az idő angyala
vad lován hogyan közeledik a végzet
hogy maga mellé emeljen a nyeregbe.
Májusi igézet
Az út, amin oly sokáig tévelyegtél
itt tündököl előtted a hajnali fényben
s már nem is egyedül rovod a végtelen távolságot
ismert és ismeretlen társak oszlopsorában menetelsz
zászlók alatt dalolva, akár a vidám gyerekhad
ha szétkiáltozza örömét.
A világ négy tája felől ömlik az áradat
a munka és a harc emlékeivel a szívben.
Látjuk az emberi arcok szép vonásait
a felszabadult izmok könnyű mozgását
s a dalt, ami fennen szárnyal, nemcsak a tér visszhangozza
népek ajkáról zeng fel újra, hogy csillapuljon a fájdalom
s apadjanak ki a gonosz vágyak és a bús gondolatok forrásai.
Akik előbbre jutottak
segítő kezet nyújtanak az érkezőknek
akik egyedül maradtak, társuk után kiáltanak.
Ó zászlók, csillagszirmok, sugárzó tűzfészkek.
Soha ilyen tavaszt, ilyen hangszerek játékát,
a vad gyom is felüti fejét és körülnéz.
Századok óta a legjobbak álmodtak erről a napról
és a terméketlennek látszó szikkadt talajon
vérükkel öntözték gyökereit a fának
mely a győzelem és remény lángjaival díszíti a világot.
Tétova lélek, gondtalan gyermek és fáradt öregasszony
ti se maradjatok ki a sorból.
Ne kuporogjatok a sötétben és ne bámuljatok tétlenül.
Ki-ki a maga módján s a bajtársak erejével tetézetten
énekeljen a testvéri szív és a bátor szellem nevében.
Micsoda forró és túláradó nap is ez a mai
milyen kölyökszelek táncolnak körülöttem
és milyen dús televény érleli gyümölcseit.
Hol tegnap még az elmúlás árnyai kísértettek
vágyaink zászlószárnyai lengenek a magasban
s alant a fákkal szegélyezett széles utakon
lépdel a tömeg, ember ember mögött
egyazon cél felé a májusi ég alatt.
Fohász és dicsekvés
Ragyogj fel én csillagom
az este hűvös és sötét lombjai közt
hol a lélek eszméktől részegen
az eljövendő holnap jeleit kutatja.
Kit annyiszor gyötört a fájdalom, íme
énekre gyújt megint
és dalolja mindazt, amit élt, látott és tanult
a világban, hol a maga módján
és a maga kedvére csatangolt.
Ne vessetek rám követ
ne káromoljátok jó szülőmet
hogy örömmel nyújtották kezüket búcsúra
és én megjártam nagy részét a földnek
ettem sok idegen kert gyümölcséből
láttam magam a tengerek zöld tükrében
a sztrájktanyákat, valamint a szónokok emelvényét
sem kerültem el, honnan az igét hirdettem.
Ó együgyűen szelíd barátaim
és ti krokodilbőrű ellenségeim
ne hagyjatok cserben továbbra sem
egyiktek szeressen csak, ha megérdemlem
másiktok meg üssön, hadd lássa gonoszságtokat
a vak és közömbös világ.
Fáradt és elkeseredett vagyok
s ó mégis, oly szelíden éneklem e dalt
és néktek, a jövendő fiainak és lányainak éneklem
szívből igazán, ahogyan a szerelmes énekelheti
kedvese dicséretét.
Hálaének
Legyen övé a dicséret
a nyúlánk, szőke copfos lányé
akit az Arno partjáról ismerek.
Ott jártam akkor készülve rá
hogy az Úr szolgálatába álljak
fehér reverendában, lila szalaggal a derekamon.
Dicsértessék az idegen föld csitri lánya
hogy letérített az ösvényről
melyen tán eltévedtem volna örökre.
Ott láttam meg őt az Arno köves partján
lábujját épp hogy a vízbe mártotta
s hogy két karjával egyensúlyozta magát
várni lehetett máris elszáll
a fény hullámain.
Képzeljétek el, a déli napsütésben
egy fiatal lány anyaszült meztelen
milyen hatással lehetett a csavargó kamaszra.
A szédületek és emlékek örvényei egyszerre kiapadtak
egyetlen látható pontja ő volt a világnak
vonzott s a szeme pillantásával kényszerített rá
hogy néki ajánljam fel mámorokkal és ábrándokkal
csordultig telt szívemet.
S én oly tiszta hálával, mint egy borjú
oly igaz burukkolással, mint egy árván maradt gerle
előléptem a diófa mély árnyékából.
Dicsértessék most
százszor megsebzett életem múlásakor is
a szép, mezítelen lányka messze, messze
már túl a valóságon, hogy ott állt a part fövenyén
s megajándékozott mindazzal
amije volt szűz mezítelenségében.
Ó te mágikus kristály a torony hegyén
ó te hajladozó piros láng az éjszakában
ó te hajnali kék rózsa
dicsértessél mindörökké.
Két gonosz testvérről
Ó szegénység és bánat
két gonosz testvér, milyen elszántan kísértek engem
a rossz és még rosszabb utak tüskebozótjai közt
és megjelöltök súlyos emlékeim jegyeivel
ahogyan a gazda tüzes vassal jelöli meg barmát.
Ó hát nincs más ösvény
ami más, szelídebb tájakra vezetne?
Miért nem hagytok árvaságra, miért nem
hogy álmaim hűs vizében megfürödve
gyermeki két szememmel bámuljam a világot
és egyáltalában, hogy végre magam lehessek
szitkok, kölöncök és sebek nélkül.
Öregszem. Olykor már hallani vélem a dal végét.
De nem sajnálom és nem őrizem meg.
Még nem vagyok szánalomraméltó, még nem fogom
kezembe a botot, mint akik előtt
kihunyt a lámpa s már azt sem értik meg
hogy gyerünk csak folyvást toronyiránt.
Sok mindent láttam, hallottam, ízleltem én
és e sok gyönyörből semmit se felejtettem.
Aki még közel vagy hozzám, láthatod
forog velem a világ s én az ujjaim hegyén forgatlak, ó költészet!
Tiéd e szív kimeríthetetlen kútja
e koponya millió hegycsúcsa, televénydús völgye
amint a szép ifjúság fényében ragyognak.
S e vallomást most nektek küldöm, barátaim,
akik még hallottatok énekelni s láttatok verekedni engem
más egek alatt, más csillagok útját figyelve.
Nektek küldöm, akik meghaltatok azóta mind
nemlétező hajón utaztatok nemlétező világ felé
s be kár értetek, a tengerbe vesztetek mind.
Játék a szerelemmel
Szólhatnék, de mit beszéljek?
Szép vagy, mint a liliomszál.
Várlak, ha majd leszáll az est
a zebracsíkos domboknál.
Ó, kristályfény, súlytalan test
nem dicsértek téged szebben.
Tavaszi bokrot sejtek én
selyemmel pólyált öledben.
Oly sokszor csaltak meg engem
szíven szúrtak, hogy meghaljak
s lásd, rózsák nyílnak belőle
ágaikkal befonhatlak.
Hajadonfőtt jöttem hozzád
karmolhat a szelek körme
melleidnek szagos méze
megrészegít tán örökre.
Hogy te engem megölelhetsz
mi is lenne boldogítóbb?
hogy én téged ölelhetlek
mi is lenne boldogítóbb?
Nyár
Úgy érkeztél meg akár egy érett asszony
bájaid teljében illatok kíséretében
hogy aranyszín hajad füzérét kibontod
méhek és madarak zajától részegül a táj.
Ölelj át engem is zengő nyári reggel
ízleljem szemed fénysugarát csókod mámorát
melytől felszakad a lepke vak gubója
s a megérett gyümölcsök zamata kicsordul.
Ablakon át
Fiatal almafám már nyitogatja rügyeit
tejjel és mézzel dús élete oly szelíd most
oly alázattal hajol az ember könyörtelen szívéhez
mint egy gyermek, egy növendék leányzó
szédülten a szerelem első lázaitól.
Levett kalappal köszöntöm a hajnalban
hogy él s az én kertem ékessége.
Ez az a fa, mely párját ritkítja századokon át
s tudom, egy napon megszólal nekem is érthetőn
bókolva hajtja rám szép fejét
hogy megköszönje két kezem munkáját.
Tehénszerelem
Hogy jóllakott a tehénke
eltrombitálja bánatát.
Ó hát miért nem látja senki
hogy az ő felhős szemében
huszonnégy bikák
verekednek.
Micsoda bikák, nagy ég?
Sarlós szarvuk
szinte lángol.
Ha csak egyik rálehelne
örömmel térdre borulna
a tehénke.
Nagy fejét az égre emeli
a meddő szerelem fáj neki.
Ha egy szép tarka borja volna,
bánata többé sose volna,
teje megint illatos volna
és a tarka borjúé volna.
Elvásott fogak
Van, aki megette a kását
van, aki nem ette meg.
Pácolt vadkan-húsról mesélnek
az ónhasú fellegek.
Nyáron a mohás berekerdőn
rigónk csőre vajsárga
télen a zörgő csontvázfákon
égkék a cinke szárnya.
Olykor napnak, holdnak, csillagnak
látom a te nagy szépséged
máskor félelemmel kerüllek
csókom hiába kéred.
Dicsérnélek, de nem tehetem
zárt ajkam meg se rebben
hízelegsz, de nem hihettem el
macska ül a szemedben.
Két furcsa szerető vagyunk mi,
a gonoszság csikai.
Egy jó szóval vagy száz arannyal
meg lehetne váltani.
Fájdalmas konokság
Ők még nem szakadtak el a földtől
még nem törték át az ősi rendet.
Sötét bőrük alatt örökké feszülnek az izmok,
ajkuk súlyos szavakat mond.
Pogány isteneket őriznek szemükben
valamint a vetemények ezer színét
és a hagymaszagú tömör házakat
miket maguk emeltek tető alá.
Látjátok-e az állandóan terhes
és bőtejű Ceres fiait és lányait
amint a hajnal fényeiben indulnak munkába?
A keskeny dűlőutakon baktatnak
vagy búzájuk kalászát morzsolva ujjaik közt
kóstolgatják termésük ízét, illatát.
Nyújtjátok-e feléjük a kezet
amely kivezetné őket a néma szegénység völgyeiből
más, dúsabb és világosabb tájak felé
amik oly sokat ígérők álmaikban.
Fekete humuszuk többet hoz
mint a szentírás Paradicsomkertje.
Ó, a parasztok, a parasztok sorsa nem rózsacsokor.
A termékeny istenasszony
megszüli őket és magukra maradnak
furcsa-kusza álmaikkal.
Elrontott utazás
Azért szültek meg engem,
hogy köszöntsem a hajnalt.
Azért ültem hajóra,
hogy köszöntsem a tengert.
Mikor elértem hozzád,
hittem, vége az útnak.
Mi csakis így kettesben
vagyunk az igazi egy.
Szebb voltál, mint a hajnal,
háborgóbb, mint a tenger.
Odaadtam a szívem s te
nem adtál érte semmit.
Zord vándor, szelíden a
lábaid elé ültem
és láttam, nem szeretőm
nem is jóbarát vagy.
Korán indultam tovább,
hogy szánjon meg a hajnal.
Sírva kértem a parton,
hogy szánjon meg a tenger.
Aki messzire járt és sok vidéken volt
látott-e asszonyt, akinek szíve volt?
Én láttam, hogy szép haja, szép melle volt
de egyet se láttam, kinek szíve volt.
Iparkodjunk
hát mindig másfelé
szűz hajnalok, mély tengerek felé.
Klára vigyáz rám
Miért szánnátok engem, miért siratnátok?
Nem csorbult ki kemény vasam.
Szorítanak a süket és vak határok
de sose adom meg magam.
Nem is az fáj, hogy megcsaltátok galádul
ki miattatok vérzik el
s míg az ég kapuja felette kitárul
sok bajt és bánatot cipel.
Homlokán koszorúval jön majd a hajnal
átvisz a szakadék felett
mint jó testvér, kinek gyöngyöző szavakkal
örökbe adtam szívemet.
Sirassátok a bénát, süketet, vakot
legyen övék a kegyelem.
Nekem a szerelem más kincseket adott
Klára két szeme van velem.
Nyolc sor
Ismét elvérzett egy nap. Hallom
a halál láthatatlan harangja kondul,
a hűvös szél pillangókat és virágokat
borzongat a hold fényölében.
Ifjú pár áll a híd peremén
alattuk a mély folyó, akár a végzet.
Csönd. E bús órán nemcsak a rózsa szirma,
a jóremény szárnya is lehull.
Hiábavaló intelem
Sorsunk kétarcú, akár a kalandor
innen a zajos születést
onnan a csöndes halált
tükrözi rád.
Vigyázz
ne ess a csapdába.
Elhagyott akkor a szeretőm
futottam utána, könnyeimtől vakon
később villám gyújtotta fel az eget
s láttam, egy gyilkos, ki rám hasonlít
mezítelen lóg a bitón.
A habzó tavaszi felhők alatt
szörnyű némasága mondta
vigyázz
ne ess a csapdába.
Vigasztaló
Asszony
te fiatal te szép
íme ahogyan átsétálsz
álmaink tarka mezőin
két szemed kútja
búval és bánattal teli.
Hogy vigasztaljalak meg
hogy szét ne hulljanak
láthatatlan szárnyad tollai
lappangó mosolyod fényei.
Tudjuk jól
mi szörnyű férfiak
zúdítunk minden gonoszságot a világra.
Folyvást csak áldozatot kívánunk
de adósságainkat egyszer sem
fizetjük meg igazán.
Hiába szabadíttok ki
a Sátán karmai közül
holnap megint a mérgezett forrásból iszunk
holnap megint nem azok vagyunk
akiket szánni és szeretni érdemes.
Hiába sír utánunk az asszonyok kórusa
nem a szeretet csurgatott méze
hanem a szerelem vérpiros bora
részegít meg minket
s ó vad őrület halálunk közeli órája
kantár és kengyel nélkül vágtatunk
az ismeretlen felé aki majd
új kínokkal gyötri meg bennünk
a szabadság és a kaland fiait.
Száz után futunk
s mégis arról az elsőről énekeljük:
Szeszélyes volt mint a szél
s mint a szél kapott el engem is
két szemében két angyal él
enyém volt a teste lelke is.
Ő van hát csak egyedül
ó jaj akit én már elhagytam
bús reménytelenül
mennyire magamra maradtam.
Szüret előtt
Rigó fütyül a körtefán
az acélég kéken mereng
s a szél kürtők, tornyok között
vad csikóin messze nyargal.
Éppen hogy csak hajnalodik.
Béna még a harang nyelve.
Gondolom, a deres úton
egy jó szív hint ránk fényeket.
Néhány paraszt puttonyokkal
kint áll már a háza előtt
majd elindulnak keményen.
Ó, te szűzen feslő hajnal
s te aranytőgyű őszi nap
adj erőt szép munkájukhoz
szöllőszemeikbe mézet
bizodalmat a jövőbe.
Utóhang
Költő, faragj róluk éneket,
kertész nevelj nekik virágot.
Zord utad, ha közéjük vezet,
vándor, meséld el a világot.
A szív sugallata
Egy felhő letörölte a hajnal fényeit
egy egérke kölykeket szült a mohában
egy kékderes ménló nyerítése hangzott fel
akár a távoli ezred trombitája.
Kart karba fonva mentünk az erdei úton
szép ifjú pár messze a világ zajától
ajkad mint a felhasadt gyümölcs érett húsa
szemed pillája mint szirma a virágnak.
Ha véletlenül ránktalálnak barátaink
már nem én vagyok én és te már nem te vagy
két önfeledt lélek egyazon tűzre vetve
virul az új szerelem ígéretétől.
Ne forduljunk vissza mondtam s ő hallgatott rám
utunkat mézillattal fújta be a szél
felhők mögül már előbújt a fény s éreztük
egy perc még pillanat és szárnyra kap a láz.
Ballada
Babáját dajkálja a kislány
s oly engedetlen a baba
oly kiállhatatlan.
Hiába ringatja
nem hunyja le a szemét,
nem akar sírni,
ha megnyomja a hasát.
Csupa baj, keserűség így
a kislány élete.
Mit kezdjen a gonosz
rakoncátlan csöppséggel?
Sétál vele fel-alá,
jóideig sétál,
majd a nyitott ablakhoz lép
s a harmadik emeletről
kidobja az ismeretlen világba.
Ott lent a mélyben
jó vásárosok
danásztak éppen
s hogy ittak bőven
a kék és sárga
pálinkagőzben,
egy álombeli
könnyű felhőcskét
láttak lebegni.
A baba szállt ott,
más nem lehetett.
Ilyet se látott
még a vak világ,
nyakában gyöngy volt,
kezében virág.
Verklidal
A tengerész a tengerész
cukornád rumtól részegen
a fekete nagy vízbe néz.
Mit láthat ott egy tengerész?
Mezítelen ezüst sellő
kagylóágyán heverész.
Nekivadul a tengerész
fejest ugrik, mint a cápa
vizet pipál és odavész.
Szép tengerész, szép tengerész,
rumoktól bolond szívedet
fölfalta már a zöld penész.
Elalvás előtt
Életem páncélját körülfolyja az idő s én
szerencsétlen hajós zátonyról zátonyra vetődöm
s ha jő a hajnal nem ismerem fel való énem
sosem szólhatok önmagamhoz.
Emlékszem rá ki voltam tegnap
nem tudom ki vagyok ma
megérdemlem-e önnön szeretetem
vagy gyűlöljem-e bűneim örök forrását.
Én vagyok-e mindazok, akik bennem élnek
csalárd szeretők, gyáva szolgák, gyilkosok
íme a mű melyet kínok között szültem
folyvást csak vádol ellenségeim előtt.
Elégedetlen vagyok fiammal, Istenemmel
és nem sírhatok szégyenkezés nélkül
ha majd ítél felettem a bíró kérni szeretném
jó kedvem igaz szerelmem ne hagyjatok el engem.
Bogozd ki hát a sok csomót, veszendő lélek
sződd meg álmaid puha szőnyegét
melyen pihenni vágyol
egy kőrisfa zöld lombjai alatt.
Egy álom kontúrjai
Mint függönyrongyok avítt drapériák
hull alá az éjszaka sötétje.
Hívó hangját nem búgja már a gerle
s én is hiába kereslek Annám
lépteid kihűlt nyomát sem találom.
Hiába jön a szél hogy segítsen
elűzni magányom sanda árnyait
hiába lobban fel ott egy lámpa
nincs folytatása az ösvénynek amin
elindultam hogy célom beérjem.
Ködben
Ne hagyj el engem, vágyam és reményem.
Nem látok már a bádog ég alatt
egy múló világ árnyai gyötörnek
rozsdás partjain a titkos árnak.
De jön majd június, július hava
lepkék röpte festi át a tájat
felhasadt gyümölcsök édes zamatát
víg csavargó dicséri hangosan.
Nem az árny, a fény gyermeke vagyok
s hogy elmentem előttük, rám se néztek
könnyekben ázó fái az ősznek.
Jóravaló hajlandóság
Ajándékkal búcsúzom, hogy ne átkozódj utánam
legyen tied minden emlék, színezzék át álmaid
viharok dobnak engem egyik tengerről a másikra
s ha egyik asszony elűz, másik a szívébe fogad.
Zord vándorévek szálait szőttem így egy darabba
bűnös óráimban képeket és verseket szültem
gondolván könyörögjenek majd értem, ha belépek
az undok terembe, ahol ítélkeznek felettem.
Hivalkodás ez, vagy szelíd alázat, nem is tudom.
Láthatod, könnyű ladikom pörgeti már az örvény
kékpiros kendőddel ints felém búcsúzót a dombról
hol először szólítottál nevemen, drága Kedves.
Este a kertben
Vidáman szól a lányka éneke
szinte testet ölt a hang és tündököl
hét mérföldre innen hallom én is
fáj hogy élek s hogy él még hű szerelmem.
Daloltak rólam is így nem egyszer
de elhagytak mind a csalfa szeretők
csak emléküket őrzi még szívem
ahogy őrzi gyöngyét a néma kagyló.
Ne halljalak már daloló lányok
ne lássam őt ki a tükör előtt áll
és mezítelen csodálja magát
isteni szépségétől részegülten.
Retusált kép
Ez az a gyémánt gyűrű, amely első csókjaink
lángját őrzi
ez az a szobor, amelybe szépséged varázsát
zártam be én.
Azért születtem meg, hogy valahol az ég alján
rádtaláljak
számat is azért hasította fel a mester, hogy
dicsérjelek.
Itt ülsz most a térdemen, ahogyan a kislány ül
apja térdén
úgy csókolod meg a homlokom, mintha te lennél
szülőanyám.
A végzet utain bolyongva száz évek óta
így vagyunk egy.
Vágyaink járószalagján hűséges szeretők
a halálig.
Méhrajzás
Meghitt barátjuk vagyok a fáknak, füveknek, virágoknak.
Fáknak, akik átveszik az ég ajándékát.
Füveknek, akik kövérre híznak a föld tején.
Virágoknak, akik világgá harsogják illatukat.
Gazdag, szép füzére a testvériségnek
daloljuk karban az élet himnuszát
a csecsemő tiszta álmát, fáradt szemeivel az aggot
ábrándjait a fiatal lányoknak, akiket szeretünk.
Két fűszállal a kezemben
Merre és hová menjek most
kérdezem magamtól és elindulok
bizonytalan léptekkel mint a vakok.
Örvénylik az idő
hullámzik a tér
s íme a megsebzett fák
kiégett házak romjai közt
merre és hová menjek most.
Ki rabolta el a sikátorok kulcsát
hogy bezárja felettük az ég kapuját
tenyérnyi kék lepedőt mutassatok
a hold fénylő szarvát legalább.
A hajnal pirkadását keresem
a szelíd rózsaszínű flamingót
aki ott vergődik vérbefagyottan
az éjszaka mancsai alatt.
Ki tépte le hajdani szép városunk díszeit
ki átkozta el az erdőket tengereket
a sivatag pálmaligeteit ahol
az álmok rózsái illatoznak anyaszült meztelen.
Hunyt szemeimmel látom mindezt
és érzékletesen tapintom mint a valóság homokját
a csókot amivel annyi asszony megajándékozott.
Mégis egyedül lépkedek egy korhadt falépcsőn
hallom saját csontjaim nyikordulását
keserű szagokat hoz felém a szél
tépett vitorlákkal érkezik
tarka repülőhalak kíséretében
és nagy zenebonával mint aki
tömény alkoholtól részeg.
Csörömpöli és dudálja hogy ki vagyok én
félreismerve lényem üvegét jellemem acélját.
Baráttalannak és rokontalannak mond engem a szél.
Havas viharokat zúdít rám hogy hulljak el
s ha elpusztultam ördögfiókák táncát lejti sírom felett
nem is sejtve a csodát amely a valóságnál igazabb
nem is sejtve hogy a halhatatlanság angyala
kézenfogva vezet át a zöld vesszőből font hídon
mely a születést összeköti a halállal
hogy az azúr kék vizében mossuk ki szennyesünk.
Mozart Requiemjét hallgatom éppen
és galambok keringnek szobám négy fala közt.
Szentlélek hószín madarai
ti nem lesztek hozzám hűtlenek soha
arany csőrötök felhasítja a titok burkát
s a jóság szeme könnybelábad az örömtől.
Világunk minden terheivel a vállamon
csak járom a rozoga falépcsőt most már körbe-körbe
nem haldokolhat senki
hogy én bele ne haljak a meggyötört párnán
nem születhet meg senki
hogy az ő fényeiben én is újjá ne szülessek.
Ó madarak mindenféle madarak
amint tojásaitokat költitek a csönd búrája alatt
farkasok amint sovány árnyéktokat vonszoljátok
télidők súlyos fejszéi és kifent kardjai közt
halászok akik átszűritek a mélykék óceánokat
s a Gondviselés jeleit látjátok a távolban
kurvák és apácák akik más más éhséggel és szomjúsággal
bogozzátok a kegyetlen szerelem csomóit mindhiába.
Egyetlen túlfeszített húron pendül az életünk
hiába szólnak Mozart kürtjei
mintha a Paradicsom kapui végülis kinyílnának.
A gyötrődés foglyai vagyunk s hogyan nyílhatnának meg a kapuk
ahol a szív hallgat s az agy még mélyebben hallgat
egy strucc vagy egy béka feneke alatt.
Csak befelé tudunk kérdezni
és nincs válaszunk nincsen.
Egyetlen örömöm hogy emlékszem az időre
mikor először hallottam meg a holt tárgyak sugallatát
mikor a karácsonyfenyő ága először változott
lángoló ecsetté a kezemben.
Micsoda idő volt ez s micsoda emlékek
álarcában tér hozzám vissza
százujjú kezét a vállamra teszi
és kérdez.
Nem tudok felelni.
Egy vagyok én a templom egerei közül
baráttalan és rokontalan ahogyan a szél mondja.
Hajdani szép városunk romjai közt bolyongok
a rozoga falépcsőn föl-le
föl-le
gyakorta érintve a horizont szélét
ahol a napgyümölcs magja izzik fel vörösen
s a lenge fény járja hajnali táncát
a láthatatlan kötélen
mely ég és föld között feszül.
A szél pedig dudálja és csörömpöli hazugul
hogy ki vagyok én miközben bemocskolja
lényem üvegét jellemem acélját.
Változatok az éjszakában
A csönd hajója úszik a holdfényben.
Májusi éjszaka. A víz hullámai
gyermeki locsogással mossák a partokat
s amott a vén jegenye most kihúzza
gyökereit a földből és szállni kezd a dombról lefelé.
Senki nem látja, hosszú vándorútra indul
hogy megkeresse szétszórt rokonait
legalább egy meghitt szót váltson vélük hajnalig.
Sűrű árnyéka már keresztben fekszik a folyón
így választja ketté életem.
Jobbról az erényeim senyvednek
balról a bűneim virágoznak.
S íme így szenvedek én mégis
némán és törhetetlenül egymagamban
miközben hallom a csönd hajója
egyre távolodik a holdfényben.
Széltölcsér
1
Merre mentél, hol talállak.
A téli éjben csak futok, futok
velem fut nagy fekete kutyám is.
Alszik a város csak a hold virraszt
a torony hegyén és sirat minket.
2
Aranyat olvasnék a tenyeredbe
ha volna tenyered, kedvesem
nekem hazudtad magad álmaimban
s nem lelek rád sehol, kedvesem.
3
Virágaim közt kékezüst páva
fennen énekel, bár hangja nincs
kilincsemen egy kéz nyoma sötétlik
bár se ajtóm, se kilincsem nincs.
4
Halld csak, halld. Dobj utánam kötelet
hogy egyszer még a partra jussak.
Halld csak, halld. Én kiáltok az éjben
felettem köd, alattam tenger.
Beválthatatlan ígéret
Az éjszaka kuszált meséit susogja a szél
csupa félelem, csupa vágy, csupa megszégyenülés
a nehézkes hús harca, a láthatatlannak született lélekkel
és egyik sem dűl ki, egyik sem válik győztessé.
Titkos bűnökért szenvednek nemzedékek óta
s nem pattan szét a gyűrű, amely
testvérien összezárja őket.
Úgy mondják ez a harc a békekötésért folyik
és fel-felgyújtja lángját a bizodalom csillaga
mely egy sötét felhővánkoson szendereg.
A távozó felé
Csukott szemekkel intek felé búcsút
ne lássam szép alakja hogyan mosódik el
az ég vizében, mely a horizont partjait locsolja.
Elmentél. Gyökereid kitépted szívemből
s ki tudja találsz-e más fészekre, új szeretőre.
Bátran haladsz tova s én féltelek nagyon
a fekete égtől, az idő fogától, a rózsa töviseitől.
Ó az a sok kincs, amit magaddal vittél
iszonyú szegénységben hagyott engem
s hiába kérdezem, mi is kárpótolhatna
gyümölcsszép melleidért, ágyékod finom pihéiért.
Fény és levegő híjján sorvadok el majd nélküled
s egy napon isten tenyeréből is kiejtve
merülök le a föld szintje alá.
Nyárközép
A férfi kiitta poharát s most
a nő piros szoknyafodrait csodálja.
Szép ez a júliusi dél
ember és állat a nap aszú borától részeg
s a termékenység istennőjének
smaragdzöld ágya körül
kövér, nagy tulipánok lebegnek
aranyszál hintákon.
Most telnek meg vassal a füvek, mézzel a gyümölcsök.
Granada vérbéli narancsaira
Párma lila fügéire emlékszem.
Sok ilyen semmiséget gyűjtöttem össze
egy embertelenül súlyos életen át
most visszaérzem színüket és ízüket
megrészegülten magam is a fénytől.
A férfi már kiitta poharát s most
a nő piros szoknyafodrait csodálja,
ahogyan én is csodáltalak téged más ruhákban
más júliusok színeibe keverten
egy kertben, vagy a lépcső meredek fokain
amint haladtál fölfelé, egyre följebb
s az ég lángoló kapuján át
tűntél el örökre.
Az elmúlás jegyei
Katonák elhagyták őrhelyüket
zarándokok nem hallgatták meg
a prédikátor intelmeit.
Ekkor mentünk át a hídon
hogy mákot és diót vásároljunk
a túlsó parton. Húsvét volt, a gátakat
tavaszi áradás hullámai ostromolták
s valahol messze, egy erdei tisztáson
vagy szennyes kis udvarán egy háznak
emberek daloltak a szerelemről
szívük fájdalmát dalolták búsan és kitartón.
Ó visszhangzó panaszaim a múltból
álmatlanul hosszú éjszakáimon így daloltam én is
rólad, akit szerettem s aki hűtlen elhagyott.
Most egyedül bolyongok a vásári nép között
mákért és dióért egyetlen fehér galambomat
kínálom cserébe, a Szentlélek madarát
és senki nem veti ránk tekintetét.
Nem látják, hogy itt vagyok
egy ördögi kis állat issza fel
kristálygyöngy könnyeimet.
Látomás a kertben
Vörös nagy tulipánok égtek a kert ölén
de jött az alkony, sápadó kelyhüket becsukták
mint fáradt meghajtott fejű lányok csapata
hallgatták a távoli csillagok üzenetét.
Hazafelé jön már ő is a réti úton
hogy könnyű fohásszal álomra hajtsa szép fejét
de megáll a tükör előtt s ámulva látja
ilyen üde, ilyen gyönyörű még nem volt soha.
Ó virágok és lányok örök hála néktek
bájatok fényéért, boldogságtok mosolyáért.
Másról szóló költemény
Ocsmány elmúlásodat szenvedem élet.
Amit gyűjtöttem elrabolták
kedves ételeimet megmérgezték
nappalok és éjszakák szállnak el felettem
anélkül, hogy bekötöznék sebeimet.
Szeretőm ágyában ébredtem e világra
ott feküdt mellettem szép combjaival
feszült hasával, mint egy igazi asszony
az én sorsommal terhesen.
Kérdeztem, de ő is csak kérdezni tudott.
Ketté váltunk, mint a hasított fa
azóta két úton járunk, két dalt dalolunk,
anélkül hogy ízlelnénk sóját a vigasznak.
Ó csalódott szeretők végtelen láncsora
a pusztában üres városok, még üresebb tanyák mentén
vonultok két sorban egymásért epedőn
nem eszem a ti körülégett tálatokból
nem úszom be álmaitok tengerébe.
Szeretőm elhagyott magzata vagyok én
milyen kínok között visellek el élet.
Macskaszerelem
Cicukánk még alszik a háztetőn
a hold fényvattáiba burkoltan
zöld szemeinek pokolfenekén
egy hangról egy illatról álmodik.
Parázsló vad szimattal érzi már
a közelgő hím puha lépteit
csupa bűvölet és gyújtó áram
és ő is kész a szép áldozatra.
Nincsen bocsánat se oltalom
a kéjtől és félelemtől remeg
akár egy megkínzott csecsemő sír
széttépi az éjszaka vásznait.
Véresre marja azt, akit szeret
az is erőszakkal győzi le őt
aztán mint két vak bálvány merengnek
a meggyalázott háztető élén.
Kezem a kezedben
Hallod? Ez az a szél
mely kitépi a fák gyökereit
de ez a szél gyönge ahhoz
hogy elszakítson bennünket egymástól.
Te az én lefejthetetlen húsom vagy
s az én vérem forr a te ereidben.
Hiába jön felénk barát vagy ellenség
nincs aki elrabolhatná a te ajkad
az én ajkamról
nincs, aki kiáshatna engem
a te nagyon mély szemeidből.
Invitálás
Te nem vagy kisebb, én nem vagyok nagyobb
egyazon fájdalmat sírjuk
egyazon boldogság után futunk
egyazon titokzatos parázs gyújtja fel
agyunk lángját, szívünk szerelmét.
Mint akik értik egymást, induljunk hát tovább
e szép hazában, melyet földnek neveznek
füvekkel, fákkal, szárnyas és patás állatokkal
emberekkel és az ő műveikkel gazdagon.
Nem ismerem az okot, ami elindít
nem ismerem a célt, ahová meg kéne érkezni.
De érzem sodrását az örök mozgásnak
szólít és magával ragad az ismeretlen partok felé
engem éppúgy, mint téged.
Nem vagy te kisebb, én nem vagyok nagyobb.
E szép hazában, melyet földnek neveznek
miért is fognánk taglót egymás ellen.
Ülj a ladikomba, testvér
evezzünk mennél távolabb
ama elátkozott malomtól
hol csontjainkat összetörik.
Álom
Szívem mélyéből rólad énekelek
és nem hallom szíved visszhangját.
Magadra zártad a koporsó fedelét
vagy új szerelem mámora után
más ágyában alszol
aléltan?
Ne értsetek félre.
Nem az én szavaim ezek.
Egy gyermek sír
szép játéka után.
A türelem rózsái
Ó micsoda élet ez agyongyötörten
kifeszítve egy papírlapon s mégis úgy
mintha mi sem fájna, mintha
senki sem döfné szívembe láthatatlan tőrét.
Napok és évszakok vonulnak el felettem
és itthagynak szörnyű árvaságomban mind.
Sírnom kéne, de titokban úgy hiszem
jön majd egy óra szabadulásom harangjával a kezében.
Ezen az órán letörlöm ablakom keresztjét
a nádasok sötét zúgása elhallgat
s a kegyetlen bíró előtt állok megint
hogy arcába mondjam a kivégzettek ártatlanságát.
Ezen az órán majd senkitől sem félve
szememben az újszülöttek tekintetével
eldalolom a hajnali ébredők köszöntését
ezer barátomnak és egyetlen kedvesemnek
ki hű maradt hozzám megaláztatásom idején.
Bolyongás
Egy kőtörő kalapácsával a vállamon
egy vadász szemével a szemem helyén
vándorolok a keskeny ösvényen
arccal a nap felé és elűzve magamtól
minden hazugságot, gyalázatosan hű ebeit
az emberi gyöngeségnek.
Mit keresik ilyen elszántan, ki hívogat
vagy ki üldöz, nem tudnám megmondani.
Egy vezérlő jel után kutatok
amit, jól tudom, senki nem írt fel a táblára
senki nem vésett a fa kérgébe
hogy mutassa utamat a célig
mely az egyszerű halandónak elérhetetlen
és leolvasztja a halhatatlanok maszkját.
Tengerek halaira, a hallgatás ezüst
jelképeire halászok éjjel és nappal
mint aki komisz rumoktól
vagy egy csalárd szerelem mézétől részeg.
Máskor betűim sűrű bozótjai közt tévelygek
megint csak részegen keresve mindazt
amit még nem láttam nem ízleltem
de létezését már jelzi a mélység.
Menni, csak menni szakadatlan.
Már-már múlttalanul és jövőtlenül
oldódom fel benned langyos égi fény
tükröződése tengernek, erdők himnusza.
Hazám képe már kihullott szememből
csak a te forró emléked rejtőzik még
valahol a jázminillatok mélyén.
Szeretlek én suttogom kérdezetlen
s hogy lépkedek tovább a vénasszonyok sorfala közt
fejükről mint hollók elszállnak a fekete kendők
hogy fent, fent az Úr zsámolya előtt
rikoltsák el sorsom végzetét.
Csalódás
Július
egy vén diófa veti rám árnyékát.
Július
holnap már augusztus
s én fázom.
Hallom a táncolók dobogását
de nem látom őket.
Várom a kedvesem
de nem jön.
Július
holnap már augusztus
s én az árnyék rácsai közt
didergek.
Se föld alattam.
Se ég fölöttem.
Az ígéretfa gyümölcse
Csak ne sírj ne káromkodj
eljön minden a maga rendjén.
A magzat leszakad anyja szívéről
a csillag feltöri éjszakagubóját
a rózsa kibontja szirmait.
És ő is eljön hozzád egy este
asztalodhoz ül mint aki hazatért
nem a szája, szeme beszél majd
aztán ágyat vet okosan
hogy ne akadjon rátok a hajnal.
Hazafelé a folyóparton
Csillagaim
én ezüstveretű nyájam
akik az égi tejúton vándoroltok
láttok-e engem, amint a Duna-parton ballagok
hazafelé Óbudára, horgászbottal a kezemben
vállamon üres tarisznyával.
Ne nézzetek rám és ne szánjatok.
Nem vagyok én árva, se elhagyatott.
Naponta kétszer járom meg ezt az utat
amely oly gondozatlan és könyörületre intő
mint a külvárosi nép nyitott sebei.
Ez a látvány, ha szabad így mondanom
mélyen megsebzett engem is
de azért keményen tartom a nyakam
nem kérek alamizsnát
nem hajtok térdet a hamis jelenések előtt.
Oly közeli rokonom itt minden
hogy emberi szóval fordulhatnék a sok kacathoz
s ugyanígy válaszolna a szemétre vetett kosár
a fejetlen kócbaba, rozsdamart konzervdoboz
amott a vakvágányra tolt ócska mozdony
s ha szereted a költészetet, ízlelheted itt azt is
a vasdaru talpa alatt egy margaréta haldoklik éppen
csíkos talárjában egy harkály száll ágról-ágra
ezer láthatatlan tücsök oly szívhezszólón hegedül
hogy sírni kéne miatta.
S amíg haladok így a szenny és számkivetettség ösvényén
eszembe jut ő, a legkedvesebb
ajkamon az első csók ízével, fiatalsága mosolyával
almaformájú két kis mellével
karcsú derekával, mezítelen combjaival
s ahogyan nézett rám. Két nagy szemed fényében
bolyongok ma is, látva Téged és a világot
amelyben Te vagy a legszebb s én a legboldogabb.
Ki hinné, hogy most én is
az égi tejúton baktatok egyedül
kiismerhetetlen csillagképek közt a holdfényben
múltam és jelenem teli zsákjával a vállamon.
Könnyű ez a teher, szót sem érdemel
inkább a magasba emel, mintsem a mélybe nyomna
s akik nem szeretnek, hiába fordítják el arcukat
látni kényszerülnek és dicsérik bennem azt
ami gyűlöletre ingerli őket mindhiába.
Így múlnak el szép nyári estéim
az öregség szelíd kegyelmét borítva rám
és zenélve és dalolva másnak tán hallhatatlanul
s én is csordultig telt szívvel
dicsérem a nagy folyó halait
mivelhogy egy sem tévedt a horgomra.
Novemberi alkony
Ez már az ősz. Kinőtt a gyilkos szél foga
letépi a napot s a fák lombjait.
A vándor, ki világot látni indult
az árokszélen ül csukott szemekkel.
Egy lányra gondol, ki a ház küszöbén állt
teli vesszőkosárral a karján
alma volt benne, barack és zöld dió.
Becsukódtak már az ajtók, ablakok.
Fekete hírnöke a halálnak
egy lármás varjú ringatja magát
a kőrisfa száraz ágán.
A gyilkos bánata
Ólmos, kurta lábakon
baktat a cigány hangtalan.
Semmije nincs szegénynek.
Csak az éhes, nagy szája van.
Idegen táj, nem messze
bolond kutyák vészt ugatnak.
Bagót őröl rossz foga
nyálas csigát, meg gyökeret.
Mért nincs nekem aranyam?
A napocska mért nem szeret?
Így jajgat most a balog
és szomorú nagyon, nagyon.
Megöltem a szeretőm.
Melle között folyt a vére.
Árva lettem, bujdosó.
Nem csókoltak meg hat éve.
Szerenád
Legyen ez az este a tücsköké
és azé, akit szeretek.
Köszöntsék bogárhangszerek,
aki oly tiszta, mint a tiszta ég,
lehellete, mint a harmat,
két szemében két fáklya ég.
Ide ért már árnya a toronynak
de a tücskök még nem hangolnak.
Ó, ég, terítsd ki szürke lepedőd,
ők is csak erre várnak.
Álmodja majd a szeretőm,
házuk előtt epedőn
muzsikálnak.
Egy ló hullája felett
Megdöglött egy ló.
A hegyi úton döglött meg szegény.
Sasok szálltak fel az ég peremén.
Ki volt gazdája?
Biztosan egy bugris. Szép kora reggel
halálba verte nagy türelemmel.
Örökké könnyes
vak szeme, vérsavósan kidőlve
felszállott már az égi mezőkre.
Vas-zabla nélkül
a fényporos tejúton szaladgál
nyihogva áll meg minden csillagnál.
Én uram Isten
ha kegyelte volna a szerencse
négy rút lába négy rózsaszál lenne.
De hiába már.
Szép dalt nem zenghet egy ócska verkli.
Mély gyászban jöttem lovat temetni.
Elvégeztetett.
Rongybőre csupa seb, csupa vérfolt
se jó párja, se csikója nem volt.
Tengerparton
Ha majd e tájat elhagyom
válladon ül meg sóhajom.
Égő szirma minden egeknek
hogyan mondjam el, hogy szeretlek.
Behunyt szemmel is látlak én.
A tenger mélyen háborog
amott fegyveres táborok
s mint tükör lapján a lenge fény
jössz már te is a part fövenyén.
Vörös hajadban kék virág.
Fiatal asszonyok
Akik szerettek engem s akik számítón várták
gyalázatos bukásom, most összegyűjtöm őket
búzáját és konkolyát e cudar létnek.
A számvetés ideje, vessük el hát a kockát.
Csak rólatok zenghetek méltó éneket
fiatal asszonyok, ti mindenképpen és mindannyian
az apró dolgok és közjátékok áldozatai.
A szépség és jóság mintaképei csak ti lehettek előttem.
Hová is jutnánk e zűrzavar fenekén
formáitok bája, szemetek jótékony parazsa nélkül.
Háborúk és forradalmak megkegyelmeztek
de bent, itt bent a bordák rácsai mögött is dúlnak a harcok
szuronyok és szilánkok, imák és káromkodások tépnek
elhullott barátaim nyúlnak felém a sötétben
és nem érhetem el őket, mert nincsenek már sehol.
De ti ott virágoztok a házak ablakai mögött
utcákon és tereken a világ szemei előtt.
A rabság indái ne is fonjanak be titeket soha
mintha lenne szárnyatok, röpüljétek át
haragunk tengerét, makacsságunk piramisát.
A jó föld és a gondviselés angyalához hasonlók
bennetek fogamzik meg a teremtés magja
az újszülött alá ti adtok tiszta párnát.
Mindent, ami kívületek és ellenetek van
panaszol a szív s a gyomor undorral kiköp.
A számvetés ideje, mondom. Vessük el hát a kockát
a ti javatokra fiatal és szép asszonyaink.
A munka jármából kiszabadított fejemmel
hogy baktatok hazafelé a mély külvárosi éjben
rátok gondolok s gyakorta úgy vélem
túl a földi léten, ott fent, fent –
a csillagok szféráiban ragyogtok mind
hullatva ránk pillantástok fényét, melegét.
Félelem
Kürtőn dudál a téli szél,
az ablak üvegén kapar.
Rossz boszorkák édesanyja,
nem vándorol el egyhamar.
Szép szeretőm szeme fénye
vezéreljen át a jégen,
holtak sápadt légiói
nyugtuk felé úsznak éppen.
Mint korhadt bárkák utaznak
túlsó oldalán a létnek,
mély álmukban nincsen álmuk
feledték, hogy tegnap éltek.
Ha szeretsz még, maradj velem.
Hogyan éljek meg nélküled?
Mint régen, gyerekkoromban
falamon sír a feszület.
Ó szerelem, aranymadár!
Aki szeret, nem hagyhat itt.
Karjaid közt elfelejtem
a holtak kék nagy árnyait.
Hazai imádságféle
Kancsi házak, girbe-gurba utcák
fölöttük boltozat gyöngy szemekkel:
sose felejtelek el.
Fakürtőnk, bádogtornyunk, hol ma is
éhező gólyacsalád kelepel:
sose felejtelek el.
Vakzöld mezők, honnan száz sárkányom
zizegve röpült a kék égbe fel:
sose felejtelek el.
Rózsaliget, hol rózsa egy se volt,
ott találkoztam a szerelemmel:
sose felejtelek el.
Cigánylány volt első szeretőm,
harcoltam érte vad legényekkel:
sose felejtelek el.
S te másik, gyűrűző szép hajaddal,
hányszor köszönt rám nálad a reggel:
sose felejtelek el.
Jó anyám, ki fájdalommal szültél
és megáldottál kérges kezeddel:
sose felejtelek el.
Kérdés
A bánat indái
felszínen lebegnek.
A napnyugati szél
összegereblyézi
penész-zöld kupacba
honnan a vak halál
leselkedik elő
elgyötört pofával.
Mit tehetnél értem
hogy lássam a tornyot
ami felé ingó
ladikom vezetném?
Hogyan vessek horgonyt
barátaim földjén
mielőtt a halál
pofája kinyílik?
Cigányok és a veszedelem
Halacskák gyöngyházteste
fénylik a hínárban.
Halászok hárman
eveznek szembe az árral.
Ki munkát vállal
ezen az éjszakán
halált vállal.
Nem indulnak a cigányok
szalmában alszanak.
Mit nekik a halak!
Asszony mellén a fejük,
ha lehet cicáznak velük
s ha kisüt a napocska
könyörül rajtuk fekete Istenük.
Az eldobott gyűrű
Kiszáradt a nagy tó medre
s egy gyűrűt találtak benne.
Halkan és selypítőn dalolt.
Kinek rézgyűrűje volt?
Lányok jönnek csodát látni,
szívből kéne őket szánni.
Ne szólítsd meg semelyiket.
Lesütik a szemeiket.
Egy béres őrzi barmait
ő mintha tudna valamit.
A lelegelt tarlókon át
hajszolja az ijedt gulyát.
Miért a sok buta ember?
Szíve egyre vadabbul ver,
így szenved már tavaly óta.
Meggyalázott jegygyűrűjét
ő dobta a szennyes tóba.
Veronika és a tizenegy gyereke
Veronika tizenegy gyereket szült
mindannyi angyalbőrbe bújt ördög.
Szeretnek a tűzfalakon járni
délig heverészni, nagy tálból enni.
Vannak, kik számon tartják bűneiket
s ha majd eljön a nagy leszámolás
tüzes fogókat ígérnek nekik.
Veronika nem szereti hallgatni
a jámbor, dagadtmájú szomszédokat.
Végül is az ő drága kincse mind
sötéthajúak, szőkék, bronzvörösek.
Mintha csak úgy találta volna őket.
Ha terhére vannak is a világnak,
én versekben fohászkodom értük
tartsa meg őket az Úr sokáig
szegény, nagyhasú anyjuk örömére.
A nyíl kettétört
Az éjszaka megszülte lányát,
a gyöngyház-szemű sápadt hajnalt.
A tenger felitta dagályát
s ki tegnap a zöld moszatba halt
most ott fekszik a partszegélyen
mint egyetlen kiválasztottja
a csodának. Szűz szerényen
tűri a fény zuhanyát s hogy ő
a kelő nap első halottja.
Szép fagyott szűz, kit haza várnak
jó szülők és titkos szerelmek,
mért adtad magad a halálnak?
Ki behódolt csillag-szemednek
neved hullámait kiáltja
az élet tüskebokrain át.
S ó, hiába, minden hiába.
Nem forraszthatja össze senki
a szerelem kettétört nyilát.
Gondold meg
Az öregmalom kerekei
még forognak
lassan forognak
lassabban forognak.
Kék víz folyik le a vályún
a mély folyóba loccsan
hol lent, nagyon lent
házukból kimaradt csigák
zöldhajú márnalányok
és üres buborékok élnek.
Tűrd fel az inged ujját
mezítelen karoddal
nyúlj le a mélybe.
Fogj meg egy márnaszüzet
nézz a szemébe
aztán ébredj fel
és sétálj egy hosszút
a korai napsütésben.
Pasztell
Zajlik a Duna Visegrád alatt,
délen már a tejszín alkonyatba bújt.
Ó, ártatlanul vízbefulltak mind,
dermedten úsztok a jégtáblák alatt.
Kardcsőrükkel nem vadásznak rátok
vén csukák, vinnyogó fehér madarak.
A roppant űrben, mintha álmodnád
köd szitál, hószilánkokkal keverten.
Ki elvégezte dolgát, jól teszi
ha tollpárnái közé dűl aludni
ilyenkor járnak a kísértetek
bárányt ölnek, elcsalják a szüzeket.
Tavaszi szelek
Bimbó feslik a rózsatőn.
Fészket ás a homoki nyúl.
Mikorra tüzet gyújt a nyár
a szöszke lány is kivirul.
Levelet galambbal küld majd
benne mérgező csókjait.
Foglya marad, kit tőrbe ejt
szívén örök sebet hasít.
Így cseperednek föl lassan
a szép virág és céda lány,
ki hat gyertya közt pihen el
papírcsipkés ravatalán.
El nem hangzott vallomás
Él a házunkban egy vöröshajú lány
nem tudom mi a neve, kik a szülői,
csak azt tudom, szebbet nem láttam soha.
Megcsodáltam és nézném holtomig,
amint csípői ringatóznak a fényben.
Kék kabátkája, zöldcsíkos szoknyája van.
Tűzszemed, mondd, kiket égetett már el?
Hány férfi ölelt szerelemtől részegen;
s ki érted halt meg, maradhat-e nyugton?
Nézlek és kárhozatba visz, hogy látom
orrod körül a gyönge tavaszi szeplőt
ajkad szívalakját, gyöngysornyi fogad.
És mi mindent még, ó gyatra számvetés
melled két almáját, karod pihés tövét,
kis hasad, ágyékod égő bozontját.
Látlak, hogy a lépcsőkön jössz fölfelé
vagy inkább röpülsz, szárnyak nélkül, súlytalan
Ó bár én emelhetnélek az égig!
Nem mondom, de tudd, álmaim rózsája
te vagy, kezemseérintette lángvirág.
Hála, hogy közös éj dajkál ölében.
Visszatérő illatok
A szép kis mezővároskáról beszélek,
ahol hozzám és hozzád hasonló szegények
őrölték mindennapi gondjaikat
s én, ki nem is sejthette közelgő vesztét,
hosszú, kalandos utazásra készen
először engedtem el szülőim kezét.
Szólok a kis szobáról is, hol
apám sápadt képét őrzi a tükör,
az ágy alatt és pad alatt sovány egérke iszkol
s a vasedények hajnalban összecsendülnek,
mint piacunkon a torony harangjai.
Merő kínszenvedés volt őket hallani
s a hangok érc-csapásaitól félve
galambrajok szálltak ki a fénybe.
És szólok róla is, akit szerettem,
dicséretére örök rózsákat neveltem.
Haja fekete, szeme kék volt,
blúza alatt két piros bimbó feslett halkan,
s ha a hold sekély tálából a fény kifolyt,
a kapuban állt, mintha állna ezüst patakban.
Szeretlek én, mondtam távol a való világtól
és éreztem, erős markomban szorított keze
oly szelíden és megadón remeg, akár
télidőn fészekre talált madár.
Te vagy az, más nem is lehetne senki,
akit a szívem holtáig tudna szeretni.
Alkonyul. A téli szél csikói vadul nyerítenek,
behavazott tetőkön csattognak a zászlók,
s hogy tévelygek szerpentinutain a hegyeknek,
szemem mély kútjában megint téged látnak.
És látom én is a rég elhagyott várost,
hol rokkant szérűkben, mélyén a háznak,
vágyaim és eszméim mustja forrt.
Hová lettek szülőim, jópajtásaim?
Egyedül te vagy csak, téged látlak én.
Itt bolyongsz a láthatár peremén,
fölötted kék vitorlái közt az egeknek,
szülőföldünk galambjai lebegnek.
Panasz és könyörgés
Lásd, november máris dühöngni készül.
Ránk zúdítja a szelet, havat.
Nyöszörögnek a kertek öreg fái,
kóbor ebnek nem jut csontfalat.
S ó, te Szentlélek szűz galambja!
Halászaink se mehetnek halászni,
elázott földünkbe nem vetünk.
Konok ég, enyhülj meg felettünk.
Semmi kétség. Az ősz, az ősz, lomha nagy
szárnyait sötéten kitárta
s hol Isten szelek ostorát sodorja
a hervadt és sáros réteken
sírva száll az éhező nyáj kolompja.
Ködhullámok
Egyedül állt a sárga ház,
kútjának hiányzott a vödre,
ezer acél csőrével a szél
ablakait mind betörte.
A népek, hogy összegyűltek,
úgy bámultak ott tehetetlen,
mint akik még Istenben hisznek,
de nem a rossz szellemekben.
Mégis mindenki láthatta:
a dombon, hol sosincs jó szüret,
kantár nélkül és nyereg nélkül
egy fehér anyaló üget.
Szomszédom
A városba, ahol élek,
alig találnak el a fények.
Füst- és koromvilág.
Folyosók rácsai felett
a rosszul mosott cihák,
tanúi a csélcsap szerelemnek,
mint kísértetek lebegnek.
Velem szemben egy vak nő lakik,
itt bontotta ki szárnytollait.
Nem találta meg szívepárját,
egyedül van, mindig egyedül,
száraz hajába rőt ezüst vegyül.
Gondolja néha:
Ha Isten nem felejti el,
kent volna rá kis szépítőt.
Lehetne embere, akit szeret
s aki viszont szereti őt.
És mondja:
hatvan év, szörnyű teher.
Jóságos teremtőm
vasvesszővel szívemre ver.
De ez már nem lázadás.
Krisztus anyjáé,
Szűz Máriáé,
penészes szíve.
Olykor, ha fel is jajdul,
nem bűnökért vezekel,
ölbeejtett kezekkel
bámul a semmibe.
Esőben
Az enyhe májusi esőben feláztak a kertek
a fák úgy állnak sorban, mint legyöngült betegek.
Nem szólhatok hozzájuk, lombjuk néma.
Csak egy-egy levél borzong meg néha,
de nem kap választ a szél, ő is idegen köztük.
Körülnézek s mintha tükörben látnám magam,
arcom gyűrött, szemembe csüng hajam,
s lehet, a karom se tudnám megemelni.
Valaki kiáltoz felém a távol
cseréptetős, fehér házból.
Nem mozdulok. Az esőszemek még szitálnak.
Azon gondolkodom, mi értelme a világnak,
vagy annak, hogy én élek s mások már meghaltak.
Öreg juhász
Öreg vagyok biz én, megöregedtem,
mondom az unokáimnak, hogy körülülnek.
Milyen szép tejfeles szátok van, mondom
vastag nyakúak és zsíros hajúak vagytok.
Korpa kenyéren én nem hízhattam meg,
kóc volt a hajam, a körmeim lehasadtak.
Az idő csak múlott s én lemaradtam
a nagy táltól, az asszonyoktól is elestem.
Pedig kívántam őket, megmondhatná –
nagyanyátok, ha volna szava ilyesmire.
Gazdám göndör juhaira vigyáztam
néha meg a jó zsidónál leittam magam.
Igazán csak ilyenkor voltam boldog.
Ahogy a szalmán feküdtem, nemegyszer láttam
birkáim a fekete kolompossal
elindulnak a csukott ajtón, falakon át
egyenest a közeli Sárkány-hegynek.
Aztán még följebb, följebb, szinte már röpültek.
Mondom így álmodtam róluk a szalmán,
de nagy örömömre hajnalban megvolt mind.
Kiballagtunk utcaszélt a nagy rétre,
ők fiatal, ropogós füvet legelésztek,
én édes hagymát ettem kenyérkével.
Szerelem, nyomorúság
Keress valamit.
Én is keresek
egy nekem való
ifjú szeretőt.
Szeress valakit.
Nekem nincs senkim.
Akit szerettem
az éjjel megcsalt.
Lóháton szöktek
zabola nélkül.
Vízen úsztak át,
hegyen vágtattak,
Láttam már hogy fent
szállnak a holdban
intő kezemre
le se pillantnak.
Itt álldogálok
házam küszöbén
csak visszavárom
hűtlen kedvesem.
A kapun innen
A hajnal benéz az ablakon
ketyeg, ketyeg a fém zsebóra
Klára fésüli vörös haját
most röpült fel az első madár.
Nehéz napom lesz, segíts meg ég.
Mondatot szőni, rímet lelni
ma már az ördög se kívánja.
De én csak ülök a tű hegyén.
Miért is lett belőlem költő.
Esti órák
Mondom:
öljön az ellenség
ha ölni jönne kedve.
Károgjon a holló
ha dögöt ehetne!
Én maradok
az elhagyott veremben
igaz szerelemben.
Sose volt szerencsém.
Sose volt jószágom.
Fejszémet, ha vágom
keménybe vágom.
Bűneimért a büntetést
némán kiállom,
igazuljon meg
életem, halálom.
Dicsőség nektek
egyszerűség és világosság,
akik belém estetek
és szörnyen megkínoztok.
Dicsőség nektek
kegyetlen ostorok
akik megostoroztok
de térdre kényszeríteni
sose tudtok.
Szívem mind újra megtermi
a tiszta dalt
ami nektek kín
de nekem
győzelem.
Külvárosi alkony
Verkli szól az udvar mélyén
egy láda sírja panaszait.
Ó, szerelmem, ily elhagyottan
kesergek utánad én is.
Merre élsz most. Négy fal között
bezárva, vagy bolyongsz a réten,
hol virágszemek csodálnak meg
szűz bájaidra éhesen.
Hittem, szíved a szívemtől
egy életen át nem válhat el,
íme, napra nap következik
és nem találok rád sehol.
Jaj, egyedül vagyok nagyon
s a zárt ablakon át hallom,
egy verkli szól az udvar mélyén,
az én bánatomat zengi.
Részegítő sugallatok
Három nyaras paripámon,
ami nincsen, kelet felé
poroszkálok, hogy új dalom
legyen ma a kedvesemé.
Találja őt ágya szélén,
kócos hajjal, kurta ingben.
Láthatatlan én is halljam,
ajkairól sóhaj libben.
Ó, hát mit is rejtegetnél,
szebb vagy minden csillagoknál.
Tavaly őszön tiszta bájjal
utánam is csókot dobtál.
Én dicsérlek, te meg tűröd,
egy hangszeren játszunk ketten.
Túl vagyunk a valóságon
szerelmünkben elveszetten.
Forr és lázít sűrű vérünk,
legyen így ez másoknál is,
lányok vészes kígyónyakán
csilingeljen gyöngykaláris.
Fészkén már a szél is megült
s hajnalok szűz csókját kérve,
rügyet bont a szöllőskertek
óaranyszín venyigéje.
Nyugalom
Elzártak a világtól. Semmi baj.
Tudomásul veszem, hogy egyedül vagyok
s hogy egymagamban vagyok teljes.
Látom és hallom mindazt, ami van,
birtokolom a milliárd létezőt
és kíváncsi vagyok arra, ami még
a maga formájában nem létezik.
Ó alaktalan magzatai a pillanatnak.
Fiaim és lányaim, akiket nem én nemzettem
s mégis úgy hasonlíttok hozzám
ahogyan egyik alma hasonló a másikhoz.
Ó érintetlen csillagképei az égnek.
Vágyaim gyöngyfüzérével koszorúzlak meg
szerelmem, mert értem és általam élsz.
Én találtalak ki s lettél hozzám hasonló,
mint maga a nagy világ, amely hiába
tagad meg, hiába változtatja ábrázatát.
Én nem lehetek más, mint ő
s egyazon mag virágai és gyümölcsei
maradunk mindörökre.
Alkony a tavon
A tó kék vizén ring sárga csónakunk.
Hajam gyér szálait meg-meglibbenti a szél
s jobb kezem öt ujja szelíden
a te vörös hajad fésüli.
Csupa vonzás és csupa fény vagy.
Mutassam-e fel a táblát,
amin halálom órája van megírva?
Vagy haladjunk csak tovább
kibontott vitorlákkal önfeledten?
Tizenhét év közös terhe rajtunk.
Csónakunk egyre mélyebb vizekre ér,
de semmi nem szakíthat el egymástól.
Egy lendülettel röpülünk ketten
egyazon forrás táplálja szívünket.
Asszonyok dicsérete
1
Mielőtt rólad szólok, kedves
egy másik asszony felé fordulok arccal,
kibe harminc évig voltam
szerelmes,
aki kacéran szép,
szelíden jó volt
s akit a szívem most is
énekszóval magasztal.
Csöndes alkonyórán ment el
örökre.
Siratták a templom harangjai,
de lába nyomát a sár befödte.
Hála érte:
titokban elküldött téged,
hogy szeress és hozzá légy hasonló,
aki
vágyaim és álmaim ellen sose vétett.
Így vagy te az enyém
és én a tied.
Ó, egyetlen az asszonyok között,
kötözd be fájó sebeimet.
Szülőhazánkban, e könnyáztatta földön,
szerelmedért
jó híredet költöm.
2
A béke és dicsőség elkerült,
mindig orvul vadásztak rám,
de eljöttél te s azóta
áldott vagyok szép dalokkal.
A te vagyonod mindaz, amim van,
a te fáklyád ég szememben
s azt is tudják, hogy versem
a te ajkadon csendül legszebben.
3
Hogy kit szerettél már előttem,
hajód kinél és hányszor
kötött ki,
nem kérdezem.
Bontsd ki vitorláid és röpülj.
Ne szánj meg, ha sírnék miatta.
Szívemnek a legfőbb jót
a te szíved adta.
4
Ha elmész, akkor is oly közel vagy hozzám,
hogy kezemmel érintelek,
feléd vezetnek a fényjelek,
két szép szemed a pokolból is felhoznám.
Szíved horgonya az én szívembe akadt,
nem szállhatsz el egyedül.
Felettünk, lám, az ég is kiderül,
hogy a két szív együtt maradt.
5
Ölembe ringatlak
és hallom, hogy fegyverbe hív a világ.
Nem megyek.
Szívemnek mély tövéig rág
a féreg, amit ők ojtottak belém
s csak te ölheted meg
szeretőm, anyám,
vigyázz rám!
6
Ketten vagytok, mint az ikrek.
Ő nincs előbb, te nem vagy utóbb,
én középen állok,
s ti minden reggel,
rám köszöntök
múlhatatlan szerelemmel.
Nyugtalanság
Amit eldobtam, felveszem újra:
nem ő lett a rossz, én nem csináltam jól.
Látom már, kezem tíz kemény ujja,
tíz vak szolga, nem boldogul magától.
A világot szeretném papírra
firkálni, olyan józanul, ami már
bűnös részegségnek is beillik.
Régi bolondságok s mind te régi sár
oly szörnyű hűséggel tapadtok rám,
hogy sírnom, vagy csöndben meghalnom kéne,
De én csak várok, addig várok, hogy
felszakad és patakzik szívem vére
erre az ócska papírlapra is.
Jobb belátásra bárki hiába int,
amit eldobtam, felveszem újra,
s ha már befejeztem, újból kezdem megint.
Planéta
A gyermeket aki most született
évadján a hónak jégnek
az egyszerű szülők
hetedik gyermekét köszöntöm.
Ráadásnak érkezett tán s lehet
nem is kívánatos a házban.
Köszöntöm őt
a hozzám hasonlót
ki előtt épp úgy becsukódnak majd a kapuk
ahogyan előttem is sorra becsukódtak.
Az én szülőim is csak egyszerű emberek voltak
szegények és a nincs és a türelem
jegyezte el őket egy életre.
Ismertem minden fogát a fagynak
minden korbácsát a viharnak.
Szótlan s még alig látó csecsemő
fénnyel írom bölcsőd fölé a levegőbe
eléd terül majd az út amit járnod kell
keményen hetedik gyerek testvérek nélkül
s mégis arccal a nap felé.
Találkozol a szerelemmel
hogy szép ígéreteivel ő is meggyötörjön
esküszöl majd a lányra akit szeretsz
s aki sose szeretett téged.
Falvak és tanyák mellett haladsz tovább
és csodálod a városokat hamis
selymeit és ékszereit a világnak.
Nem látnak mélyükre az emberek
s te ettől is szenvedsz mint a hét tőrtől
amiket senki sem húz ki a szívedből.
Szenvedélyek és ábrándok kísértenek meg
s néked állnod kell a harcot mintegy mezítelen.
Mit is kezdhetnél magaddal ha félnéd
sebeid tüzét véred hullását.
Tudod ki fegyvert fog
fényesen győz vagy véres halálba dűl.
Te számolsz vele és áldozatot hozol
az eszméért mely a hűség és hit
füzérével kötözött magához.
Versem gyűrűjébe fogott gondolataimat
egybefont életét a szívnek és idegnek
úgy mondom el feletted mint imádságot
olyan bajtárs aki már sok mindent látott
és sok mindent megértett.
Távoli vizeken ringott hajója
látta fegyverben a harcosokat
beomlott pincékben széttépett áldozatait
a szörnyű fémmadárnak neve Aeroplán
emberi agyak szülték korunknak
mely annyi árulást és bosszút gyűjtött halomba.
S ahogyan bolyongtam én
te is bolyongsz majd gondtalan hagyva el
meleg zugot mazsolás puha kalácsot
egy még ismeretlen régi képért
egy temető csendjéért hol az értelem
és összetartás bajnokait takarja a föld.
Azokról sem veszed el tekinteted
akik gyönge tüdővel bár de törhetetlen
úsznak az ár ellen. Kíséred őket
síppad dobbal hirdeted múlhatatlan dicséretük.
Az ostoba papagáj csőréből már átvetted
a planétát melyre sorsodat írta fel az angyal.
Még ring veled a bölcső még takargatnak
a gondosan fehérített vásznak vagy anyád
karján ülsz mint gyümölcs az ágon
de már nemcsak önmagaddal hanem
a világ billió más dolgával is azonos vagy.
Évek múlnak el majd feletted évek után
s én már látom hogy gyomlálod a kertet
hol szerelmeid és harcaid rózsái
nyílnak szét lángolón.
Mirtuszének
Férjhez készül a lány ujján fénylik a gyűrű
árván már csak és leng a régi portán
titkos mosolya mint kibomlott virágszirom
két ártatlan melle mint két érő gyümölcs.
Hová rejtse a vágyat mi ajkán piroslik
s hová a fiatal test édes illatát
gyötrődő szívvel fordul a kancsal ég felé
védelmet kér az álmok kígyói ellen.
Segíts meg Uramisten sóhajtja segíts meg,
ó hogy félek én tőle akit szeretek
tűzben égek s jaj kedvesem mindjárt megfagyok
kívánság félelem egyszerre gyötörnek.
Úgy él mint zaklatott madár ég és föld között
röpködve ha csöndes menedéket keres
s hogy az éj súlyos drapériái lehullnak
tükör elé áll és nem ismer magára.
Jóra való intelem
Üvegszemét a ház már lehunyta
tán alszik is
de éber a gazda
régi könyvekben lapozgat
Istenét keresi benne.
Lomhán köröz az éjmadár
s inni a tóra száll.
Egy kóbor eb
most fut át keresztben az úton
és észre sem veszi
hogy a jegenyesor árnyéka
elnyeli örökre.
Éjfél. Aludj te is
ahogyan a szomszéd háza alszik
álomtengere mélyén.
Vallomás versben
Hajóink az ősz sötét vizein úsznak
bánattal vérrel és alkohollal terhesen.
Egy kor szégyene ez testvérek szégyene
akik csempészáruvá változtatták mindazt
amit teremtő Istenek hintettek szét
az élő és élettelen világ javára.
Árulás ez szegény mindannyiunk ellen
és íme sötét vizeken úsznak most tova
szörnyű terhükkel a hajók más ég alatt
más tájak felé hol még frissen fogamzanak
a csírák hol a békesség forrásánál
szabadsága himnuszát dalolja az ember.
Látomás
Ablakomon túl az esthajnali kertben
egy madár dalol az almafa virágai közt
fekete rigó hosszú csőre vérpiros
nekem dalolgat ő arról aki elment
kezében virággal csókom ízével az ajkán.
Almavirág közt ring emléke a fényben
ő az csakis ő lehet már integet is felém
ó örök varázs ifjúságom kalandja
ne engedd hogy valaha is feledjem én
szemed kékarany tüzét ajkad bíbor mosolyát.
Lírai szigorúság
Még él a város és díszíti magát
míg lent a mélyben szennyeit kavarja
mikből a kegyetlen múlt vére bűzlik.
Ó ez a milliónyi szín és forma
szíven üt és irgalomra bír engem.
Eszembe jut a kapu amin büszkén
léptem át egy lányt s a jövőt köszöntve.
Erdők kék csöndje hajnali sugárzás
bennetek és általatok kerestem
szivárványdús álmaim valóságát.
Eszembe jutnak mind a drága társak
s hogy fej fej mellett úsztuk át a tengert
falakra írtuk a zsarnok bűneit
megépítettük az utat, melyen hős
szabadulásunk angyala érkezik.
Szép városunk ezer hullafoltja lám
szíven üt és irgalomra bír engem
de ez az irgalom sokkal keményebb
a kőnél teherbíróbb az acélnál
s nem engedi meg hogy térdre boruljak.
Idegen
Valószínű egy asszony szülte őt is
de miért tette
elszakadt tőle
és szégyent hozott rá.
Itt jár közöttünk
és senki sem ismeri.
Félnek tőle
bárha nem rabolt meg senkit
nem ő gyújtotta fel a várost
nem ő hirdette ki
a halálos ítéletet.
Idegen mondják
s mintha látnák
egy ordas surran a nyomában
nyolc lábon
és két pofával.
December
Ne ébressz fel harci lárma
fanyar borod már kiittam
múltnak hűs párnáján fekszem
feledve csókot és fegyvert.
Dicsérem szép ifjúságom
melyet elrabolt az idő
más egek örvényeiből
más jelek üzennek értem.
Vérem könnyem a tiéd volt
most jöjjön ő kit sorsa küld
szüzek köntösét levetve
fényes áldozatra készen.
Szép téli ünnep
Csillagpelyhekben száll a hó.
Ilyen vagy hát tél szép mostohánk.
Sírnom kéne tán de látom már
jön jön a fehér kerten át
tarka sállal a nyakában
rókabőrbe pólyáltan ő jön
hogy jószívből köszöntsön engem
a házban melynek fala sincs.
Egy perc még egy balga sóhaj
s ott áll a fény zuhatagában
csöndben készülve rá hogy nékem
ajándékozza mindenét.
Istenhez vagy valaki máshoz
Uram bocsásd meg bűneimet ha vannak
nem raboltam ki és nem öltem meg senkit
szigorú pillantásod rég felmérte már
hitvány áruló vagy balga hős voltam-é.
Véled számolok most ki sosem üldözött
és megszégyenülten én sem kértem, semmit
egy voltam csak a szűk viharvert akolban
szalmán éltem és gyapjút adtam gazdámnak.
Nem mondom el mit kerestem és mit találtam
de lásd láncok és kétkedések öveznek
s most alázatosan kérem én jó Uram
elfáradt csontjaimat fogadd kegyelmedbe.
A múlt terhei
Kalandra hív a jövő s a jelen börtönbe zár.
Az utakon két csendőr kószál részegen
egyik jámbor prédikátorokat gyilkolt hajdan
másik engem űz akár egy ragadozó.
Egy zord és bús reggelen láttam őket először
mikor a péknél sorban álltunk kenyérért
félig holtak voltunk már száz tőr szúrta át szívünk
s most láncra vert volna mindannyiunkat az ördög
ha egy áruló pillantásra ránkmutat.
De jött a szél és port kavart fel a gyöngyház égig
a vakság felhője eltakart bennünket
hogy a Sátán kölykei ne téphessék meg húsunk
hogy kenyerünkkel és hitünkkel rójuk csak tovább
az ösvényt mely a győzők földjére vezet.
Élet és halál egymást szülik
Elaggott rőt fürtjeit
hullatja már az ősz.
Szőlőkarók hadsora
piroslik csak keményen
s hogy este a hold alatt
kibontja ostorait
a szél a sok holt levél
világgá fut esztelen.
Egy mágus kószál most itt
jeleket ír az égre
s a sáros földben hernyók
és rózsák fogamzanak.
Rokonom ha erre jársz
bánat és kétség nélkül
egyképpen üdvözöljed
az életet és halált.
Visegrád dicsérete
A ház ahol most élek
erődhöz vagy zárdához hasonló
s magába száll a lélek
hogy kiköltse napéj tojásait.
Oly távol a zord világ
miért hát a bánat és gyötrődés
álmodnak itt a költők
ízlelve a dicsőség gyümölcsét.
Énem tört cserepeit
keresem a csönd szunnyadó mélyén
az énemet ki voltam
s aki lehetnék a tiszta fényben.
Hol hagytatok el engem
kohók tüze szidalmak szegénység
hová lett a salakút
nyílt sebeim emlékeznek rátok.
Termékenységem bő forrása
kertem rózsáit lásd hiába tépték
belőlem él e kert és engem gyámolít
ízleld meg piros almáit vándor
ha erre jársz hajszolva tűnt nyugalmad.
Dicsőség néked erő és akarat
ti szültetek engem és edzettetek keményre
dicsőség e csöndes téli tájnak
hol reggelente akár egy gyermek
köszöntöm testvéreim.
Például
Elmentek tőlem mind akiket még szerettem
én is elmentem azoktól akik szerettek.
Végülis kitéptem galambom szárnytollait
megástam a magtalan férfiak sírgödrét
valaki egy hatalmas sasra célzott ekkor
szíven talált s most nem tudom mi legyen velem.
Harangok ne verjetek fel álmából senkit.
Háború
Szögek és tüskék közt botlik az ember
nyüszít akár a gyámoltalan állat
ha szétdúlt fészkét keresi a véres
alkony zugaiban és nem találja.
Hallod a vész gépmadara kelepel
jön hogy átkozott kölykeit ledobja
alvó szép városunkra hol most issza
ezer csecsemő anyja édes tejét.
A menekülés kapuja bezárult
a föld meghasad a csillag elvérzik
s az ember aki nem adja meg magát
poklok tüzébe zuhan gyámoltalan.
Pengesd húrjaidat pengesd muzsikus
költők is szóljatok vagy igyátok ki
az istentelen vad éjszaka mérgét
amit a konok végzet nyújt felétek.
Álmatlan éjszaka
Az éjszaka vizeiben didereg a táj
csupa lucsok és csupa siralom minden.
Íme hát a tél sem az igazi tél már
mint sebzett madár szárnya terül el felettem
a csillagtalan ég s a vénhedt fák csontváza
vészkiáltásokat hallat a sötétben.
Ki lenne az aki megváltoztatna engem
szép kezét a kilincsre téve belépne
ajtómon és nevemen szólítva mondaná
két tenyeremben a fény amit kívántál
ajkamon a csönd mi bánatod feloldja.
Így várom őt hogy szépségét versben köszöntsem
és láthassam könyveim és képeim között
szeme kékjét bronzvörös hajának lángját
ahogy megmutatja a csöpp égi tisztást
hol a hajnal hős Kerubja vív a Sátánnal.
Napnyugtával
Még látom a tűfokát még átugrom az árkot
ereimben még zsong tüze a szerelemnek.
Ó hála hála ki bírná el sorsát könnyebben
mint én zord hetven esztendővel a vállamon.
A nyugalom zöld napderűs völgyei előttem
s én a szűk meredek úton megyek fölfelé
amott a hegyi szamár baktat hátán teherrel
s hogy bólogat egy tört kóró bólint rá vissza.
Párban haladunk tovább és kérdezem szelíden
én vagyok-e én vagy tán a bús szamár vagyok.
Haszontalan terheimet szótlanul hurcolva
jámbor barom miért is születtem e földre.
Fönt a hegyi tisztáson mély őszi este várt ránk
jászolhoz fordult a szamár magam maradtam
s hogy megismert a hold csurgóra dűlt korsójából
önti rám halovány fényét hűvös ezüstjét.
Ellenőrizhetetlen színjáték
Ordít a távoli gyár kürtje
a hang remegve száll a Duna felett.
Csillagok pillantanak át a sötéten
s látják egy madár üldözi a hangot.
Együtt zuhannak alá
s ekkor a hegy mögül
szép gyöngysor szemével
előbukkan
az éjféli hajó.
Kései szelek
Részegek dalával rohan a kósza szél
s mintha paripa lenne ő is nyerít
város peremén roskadt tanyák mentén
test és lélek összebújnak most szelíden.
Hiába indulnék jobbra is balra is
eső és villám tépi szét a tájat
s a nyáj félelmét bégeti a dombon
hol Jézus bádogtestét marja a rozsda.
Érzelmes húrok
Még látom őt a megbántott szeretőt
amint távolodik az alkony partjain
látom karcsú testének szép vonalát
kétség és bánat hullámai sodorják.
Fekete bűneim bocsánatáért
hogyan könyörögjek hozzá rongy szavakkal
felvérzett nagy seb már a tér közöttünk
a múló idő csontjai sárba hullnak.
Egy rózsaszín puha ágyra emlékszem
mosolyára melyet szememre csókolt.
Étkem volt ő s az óra mi felköltött
vöröses szőke fürtjei szeme barna
s hogy mellei dombján pihent el fejem
cseresnyevirág súgtam cseresnyevirág.
A meggyötört kőrisfák alléján
ő bántottan megy tovább én itt maradtam
s nem érzékelem tisztán a föld ringat
vagy a tenger csapkod fémhullámaival.
Emlékszem vetett rózsaszín ágyára
egy mosolyra melyet szememre csókolt.
A szerelem körhintája
Megyünk a fényben merre és kihez
nem tudjuk. Köröttünk bőségét ontja
a nyári táj beérett kertek csöndje.
Halni lenne jó mondtad az este
s hogy ballagunk a virágos réten át
virág vagy magad is nyíló virág.
Bennem élsz most én tebenned élek
s ha szétönti sötét vizeit az éj
szárnyak és vitorlák nélkül az űrben
egy csillag felé szállunk önfeledten.
Hazátlan
Alszol és ébredsz ó árva te
elindulsz és nem tudod hová
léted lényegét keressed folyvást
magányos fa vagy a szú emészt.
Hol van a föld ahol születtél
testvéreiddel a nagy erdő
hol végtelen egekbe szállva fel
madár dalolja kék szerelmét.
Emlékszel az útra egy lovas
poroszkált rajta kelet felé
nyeregbe szállni vágytál magad is
de intett már a végzet ujja.
Azóta is loholsz egyedül
álom és valóság közt szép hazád
toronyjelét keresed vakon.
Búsongás
Szívem gabonáját betakarítottam
jöhet a nyáj hogy letapossa
a néhány kék és lila virágot
ami rád emlékezve virít.
Hűtlen szerető én is
eldalolom még rólad néhány
bús és keserű dalát az éjnek
azt is hogy forró voltál mint a tűz
s hogy ez a tűz dermesztőbb volt a jégnél.
De ne tudják hogy rólad szólok
pej lovamon más tájra vágtatok
hol nem értik meg panaszom.
A szegényekért
Mikor a szegények körülnéznek és látják
mennyire más a világ mennyivel
magasabb mélyebb hosszabb szélesebb
mint az a ketrec amiben ők tapognak
mindig egyhelyben mindig sebektől véresen
mikor mindezt meglátják
nem a vad düh hanem a mély szomorúság
dobbantja meg szívüket.
Ülnek fáradtan vagy dolgoznak serényen
s olykor kedves tárgyakra asszonyokra férfiakra emlékeznek
madarakra melyek elvonultak felettük a magasban
tarkára festett virágokra s hogy egy idegen szoba falán
látták őket pillanatra.
E szegények igaz testvére vagyok én is
de már nem hozzájuk hasonló
hajóra szálltam közülük s most fegyvert
tartok kezemben mint ama harcos
ki a vak Isten s a rossz törvény ellen lázad.
Elérkezem majd a hídra
mely a Keletet összeköti Nyugattal
a mítoszokkal zsúfolt eget
a tűz és kénesőben ázó földdel
elérkezem bölcsőjéhez a csecsemőnek
velem jön az úton az én utamon
hogy segítsen elszakítani az éjszaka irháját.
A szegények fia vagyok én is
de már fegyvert tartok kezemben
mint ama harcos
ki a vak Isten és a rossz törvény ellen lázad.
Illúzió
A tó mintha aludna
csönd
de olykor egy kósza hal
gyöngyökkel hinti be
színét
s hogy nem látja senki
az éjszaka pávája
csókot kérni
partjára száll.
Némuljatok el szelek
gyerekek aludjatok.
Búcsú
Mintha a részegek nyelvén szólnék
s te értesz engem értesz fájdalmasan
gondolod a végzet órája ez
most hasad ketté kárpitja a mennynek.
Tán már nem is állunk a vén földön
oly valószínűtlen a fűszál is itt
szemed lángja a szememben fénylik
szerelmed gyöngylánca szorít magadhoz.
És mégis e vágyteli pillanat
ketté szakít bennünket mint a gyilkos
látom a távolodó vitorlát
hallom majd elgyötört szíved sikolyát.
Biztató
Dobd ki már magadból
gondját és baját e napnak
vidáman hinti rád
ezüst pihéit az alkony.
Lányok jönnek erre
átfonva egymás derekát
ki dalolhatna úgy
mint ők a habzó tavaszról.
Örök asszonyi báj
márciusi vad rügyezés
szívet köt most szívhez
szüzek arany hajaszála.
Ó balga ifjúság
ne hullj át az ócska rostán
építsd meg fészked a
szerelem dús indáiból.
Téli zenebona
Vijjog a szél ajtón ablakon át
kívül a fagy csikorgatja fogát
kezemben a kés már élesre fent
hallom zörögni őseim csontját.
Ha bírám előtt állnék bűnösen
kővé válnék a kegyetlen csöndben
Veronika-kendővel arcomon
pihenni vágynék a sötét földben.
De pillanat még és fordul a színpad
mint szűzlány ajkán a mosoly virrad
az ég alja s én szelíden dadogom
élet öleld át esendő fiad.
Arany és babér nélkül
Nem izzanak fel emlékeim
hogy dúvad életem hajszáján
hányszor üldözött
akit üldöznöm kellett volna
hogy tépett szárnyaim vére hullásán
hányszor derült fel egy tekintet
átkozott ököl hányszor lendült felém.
Magányom mélyén
iszom arany óborát az időnek.
Sírás nem üdvözít sem a káromlás
mérge nem keserít. Oly hosszú még az út
mit bejárnom rendeltetett
élő és holt társaim között
hősök póza s a megalázkodók imája nélkül.
Világ örök versenye álomnak és valónak
a buja zöld virágok mik szívemből fakadtak
eltiport holtak már a porban vagy a sárban.
A jövő jegyzett el engem
ahogyan a szegény szeretők jegyezik el egymást
a fénylő oltár lépcsőjén
egy szál ruhában s mégis boldogan.
Szálljon hát az ének magasan és messze
azokért akik majd jönnek
a szabadság napsütött ösvényein
kosarukban érett és édes gyümölccsel.
Arany és babér mit sem ér ez órán
új források tűzitala zúdul elő a mélyből
s ha oly felismerhetetlen még a jel
oly meredek is az út a csúcsig
korsóm színültig töltve
a béke és hit borával
mit hűségem szőlője termett.
Szerelem szerelem
1962
Ajánlás
Fogadd el ajándékom oly szerény
csak az eget adja és a földet
a zöld tengert az álcázott gyilkost
ki sok cápát ölt meg és sok halászt.
Fogadd erdőimet mezőimet
hol galamb fészkel szőke nyúl szalad
és fogadj el engem mert végülis
minden én vagyok e zord világon
s én neked ajándékozom magam
egy vörös csókért egy halvány mosolyért.
Fogadd el ajándékom kedvesem
oly hálatelt és oly neked való.
Hetvenkét lépcsőfok
Hogy végigtekintettem életem
egy dombtetőn állok mezítelen
szegény és elhagyatott voltam
de nem egy a nyomorultak közül
kik folyvást vakaróznak
s a két szemük együtt oly szomorú
akár egy avitt temetési menet.
Nem könyörögtem soha s nem árultam elveim
kik e világra hoztak őket követem
vagy asszonyok és lányok után jártam
kiket ifjúságukért szeretek
s ők is szeretnek engem
hogy se csendőr se próféta nem vagyok.
Nem nem én csak a tiétek vagyok
alkonyom fényei vidám szeretők.
Ó te réghalott ki első voltál
s te aki mellettem lépegetsz
ha rátok gondolok kemény szívem megenyhül
hallom a vonuló felhők énekét
s hogy ők is rólatok dalolnak boldogan.
Szeretem a nőket e furcsa lényeket
kiknek vadságát kedves báj takarja
szemük színtjátszó tenger
megfürdök benne gondtalan
és úszok új tájak új szeretők felé
hol megint csak véled találkozom
kék tollú folyton szálló madár
szánj meg és dalolj nekem.
Távolságok vonzalma
Számlálhatatlan
kincseid
számlálgatod
a láthatatlan
trónuson
mit az Istenek
építettek alád
s kint a ház előtt
szelíd koldusok
mosolyod tarka
cserepeiért
imádkoznak.
Följegyzem
hogy élsz
és reménnyel táplálod
azokat akik
nem kenyérre éhesek
nem borra szomjasak
valami vad szenvedély
gyötri őket
és kínlódnak
e világban
mint a láncra vert
rabok.
Följegyzem
hogy élsz
és az enyém vagy
az öröklét csókjával
homlokodon.
Nem a pillanat
ragyogása
szeszélyeid
dús tenyészete
vonz hozzád
inkább az
egyszerűséged
tisztaságod
hited gyémánt keménységét
csodálom.
Az a vagyonod
kell nekem
amely az én
javaimhoz
hasonló.
S ha kívánod
odaadom
mindenem
mert te
egyedül
kárpótolsz
mindenért.
Szeress engem.
Az ég vagyok
s te vagy a napom.
Kísérlet
Ha kimostad bűneim vásznait
bánatomnak ágbogát is bontsd ki
volt barátaim űznek itt engem
amott a tél kutyái csaholnak.
Egy lányért szenvedek én egy lányért
szöghaja kontyba ül a szeme kék
ó Mária szűzesség csillaga
vezéreld hozzám a tiszta bárányt.
Fehér ágyban alszik ő majd nálam
kígyók farkasok gyötrelme nélkül
gyöngyház teste fellángol a csöndben
hogy elűzze a halál szolgáit.
Míg elér hozzám övezze útját
örökzöld és sok vörös leander
lábát tengerek nyalják fehérre
virágmézzel etessék pillangók.
Jöjj hát jöjj magányod kínja nélkül
s tündököljön ágyékod dús fészke
boruljanak kíváncsi szememre
mellednek rózsaszínű bimbói.
Üzenet a semmibe
Nem szólítalak hangosan. Az ég gyapjai
s a tenger korálljai közt rejtegetlek.
Hajszolt lovam patkói csengnek a köveken
hogy senki ne hallja szívem vészjeleit.
Lásd verset írok rólad. Mi mást is tehetnék.
Felénél az ösvény íme kettéhasadt
fekete pokolszörnyeit a föld kihányja
rézkönnyeit hullatja rám a hársfasor.
Kedvesem szálló pille aranyló fénytörés
anyagtalan vagy a szél is átjár rajtad
s én látom hogy virágot szedsz most is a réten.
Telhetetlenség
Meghaltál volna tán
vagy csak alszol Anna Máriám
fent ragyog már a nap
hallgasd meg profán litániám.
Anna Máriám te
erre ringó és arra ringó
hogyan szeretlek én
szép talmi szűz angyali ringyó.
Mindent tudó Isten
láttál-e ilyen mellet hasat
ó Anna Máriám
ölelj át a paplanod alatt.
Tavaszi riadalom
A szél
jaj a hamuszürke
szél
egyszerre szabadult ki
a gyárkémény torkából
a jeges tenger méhéből.
Éjszaka van s dörömböl az ajtón
üvegsíkokon kaparász.
Álcázott garázda legény
felissza a vért megzabálja a sarat
s az alvó lányért harcol
az én madaramért.
Aludj csak liliom sose félj
nem én költögetlek a szél
látlak át az ablak üvegén
csupa báj vagy csupa fény.
Jelen és múlt játéka
Vigyázz vigyázz az éjszaka árnyai jönnek
házfalak tövében osonnak lámpák kontyáról
letépik a gyanús szagú gázvirágot.
Te most is sírsz valahol
a fürge évek a viruló szerelem múlását siratod
és engem látsz az árnyékban
bárha nem is vagyok ott
vágyam se száll feléd e pillanatban.
Bevallom én is szomorú vagyok nagyon
hogy elvitt tőled a poros út hegyek gulyája
a beláthatatlan tenger azúrjára úgy vágytam
ahogyan a gyermek tüzet gyújtani
bolond madár a kék égből inni vágyik.
S íme hogy hallom távoli sírásod
szárnyaszegett boldogtalan zenéjét
keresem a lányt aki voltál
a kerge városokban a hirdetőoszlopok
zavaros lármája közepette egyetlen virágszál
vörös szirmaiddal játszott a szél s te felém
hoztad önakaratból önmagad
hogy illessen a csókom s tépjem le a fügefa
levelet mely ágyékod bozótos völgyét takarja.
Egy megfejthetetlen álom foglya vagyok még
a távolságoké és a bizonytalanságoké vagyok még
de tudom már jön egy szűzi tiszta hajnal
s ahogyan a galamb száll a zöld olajággal
úgy száll majd velem ő is az Űr végtelenjében
és visszaejt puha meleg öledbe.
Vihar előtt
Álmodtam hogy meghaltam érted
de észre se vetted te balga
kint a kútnál három vénasszony
Mária füzérét bogozta.
Azért imádkoztak serényen
hogy sülyedjen el e rút világ
senki se hallotta hogy messze
valaki segítségért kiált.
Te voltál az csak te lehettél
templomunk tornya földre borult
a holdba szállt egy riadt galambraj
s én belehaltam bánatomba.
A múlt fényjelei
Szerelmesek sétáját takarja a liget
elaggott fák aranya hull alá szelíden
s ők mennek karok húsláncszemét összefűzve
már a föld felett egy tarka álom ösvényén.
Erre jött ő is hogy véletlen rámtaláljon
s én külön köszöntöttem a szemét az orrát
szép derekát a könnyed hajlatát is külön.
Ó emlékeim bozótja fogyó éveim
győzelmek és szerelmek íme elhagynak már
a te árnyképed kísér csak a hosszú úton.
A zöld liget hol piros ajkadra hajoltam
oly távoli és a te szemed vize se kék
egy tört vitorla jelzi erre jártunk egykor
és bámultuk hogy hím és nő szívünk az égen
hogyan kínozzák és hogyan szeretik egymást.
A szűz ijedelme
Lesem a pillantásod
kényességed szavakkal locsolom.
Két kis madár röpköd körötted
félsz hogy a fejedre szállnak
nem madarak ők
egészen mások.
Nézd meg csak jól
s ne félj a szemeimtől.
Mókus ugrándozik körötted
félsz hogy a szoknyád alá bújik
nem mókus az
nem is a halál.
Nézd meg csak jól
s ne félj a szakállamtól.
Egy halott lány emlékére
El kéne mennem innen
nem mozdulhatok
segíts meg Isten
világítsanak előttem
égi ablakok.
Az egyik házban sötétben
holtan fekszik szeretőm
nem hallja léptem
nem látja ajkam tört vonalát.
Az útszéli fán
egy gerle siratja őt
senki más.
Hamueső
Összetorlódtak napjaim évek szakadtak rám
de volt bátorságom hozzá hogy gyökerem kitépjem
a rőt pusztában járok hol halottaim pihennek
céda szép asszonyok szűz kislányok ég veletek.
Ittam a csókotok pihentem melletek halmán
elűztem Veronikát Máriát magamhoz csaltam
kockát vetettem azokra kiket már eluntam
az új nő után vakmerőn osontam mint a farkas.
Pihenjetek békében szívnek szemnek gyöngyei
rólatok énekelek én is s a sok részeg tengerész.
Láncfüzérbe zártátok azt akit szerettetek
s akit elhagytatok szegény állat vakon ment tovább.
A szív keltetése
Levelet írok neked
kedvesem.
Szívemet ajánlom fel neked
kedvesem.
Ajtómat nyitva hagyom
kedvesem.
Legyen a tiéd minden aranyom
kedvesem.
Megölöm magam érted
kedvesem.
Verseket találok ki érted
kedvesem.
Forgószél lennék érted
kedvesem.
Szűz hóhullás is lennék érted
kedvesem.
Hallgasd meg együgyű énekem
kedvesem.
Üzenj valamit nekem
kedvesem.
Elvétett találka
Elmennék hozzád éjszakára
de az áradó vizek másfelé sodornak
a forgó szelek mély gödörbe löknek.
Eljönnél hozzám éjszakára
de nem találsz rám
a szél hasított vásznai alatt
a halál fogaival bélelt gödörben.
Kereslek téged s te engem keresel
de az alkony parazsa már kihunyt
mezők virágai meghaltak az esőben
s az utak ó a mészfehér utak
az erdő sűrűjébe menekültek.
Szárnyas végzet
Egy lányra gondolt a pilóta
és szállt szállt fel a géppel
hogy ezüst nyílként átdöfje a holdat
az egyszarvú aggastyánt.
Szállt az üres térben
túl a felhőkön amik úgy torlódtak össze
mint a gyapjas állatok.
Egy lányra gondolt az üres térben
elvesztve már az irányt
s a fény forrásának jeleit
de mégis remélve célhoz ér.
Egy pöttömnyi ház idomait
kereste a hóban és fagyban
két téveteg láb nyomait
egy szoknya suhogását kívánta hallani.
Egy lányra gondolt
ott fent az üres térben
honnan úgy bukott alá
mint a pártütő arkangyal
a gyűlölettel telt egekből.
Variációk
Láttalak a parton
mikor a folyó
térdeid hajlatáért
könyörgött
hullámai kígyóit
küldte eléd
s te közéjük léptél
mosolyogva.
Láttalak a víz színén
úszni
ezüst és arany halak
gyűrűjében
olyan voltál
mint egy ékszer
arcod tükrében
fésülte
szomorúfüzeit
a hajnal.
Láttalak az ágyamban
éjszaka volt
s te úgy feküdtél
a rózsaszín lepedőn
mint aki boldog
hogy megérett
a szerelemre.
Intelem
Munkától elgyötört kezeim
feléd kulcsolnám de messze vagy
nem hallanád meg tenger siralmam.
Nem hallod te már
fáim susogását
rigóim füttyét
macskám dorombját
ajtóm nyikordulását
nem hallod bár
mind rólad beszél.
S én zenész vagyok tudod
de csak egy dallamot játszok
csak azt zengem én hogy
szeretlek
szeretlek
szeretlek.
Vigyázz vigyázz
nem az éjszaka útonállói
hanem emlékei ölik meg azt
aki messze ment.
Őszi tájban
Menni kéne menni
Uramisten
ha engednél.
Vár rám a szeretőm
egy fának dűlten vár
üres a világ
fekete varjú száll az ég alatt
csupa vér csupa sár.
Madaram én szörnyű madaram
nem erre születtél te sem
dalold el ha dalolni tudsz
gyarló végzetem.
Csavargó voltam egykor és katona
itt állok most én is egyedül
Uramisten
nem könyörögtem így soha
engedd hogy zsebrevágott két kezem
átölelje veszendő kedvesem.
Vak sejtelmek
Április tejes rügyei fakadnak
az ég ragyog mint nyitott szemednek tüze.
Bámullak te pedig más tájakra látsz
s ránkborul a néma kőrisek alléja
hogy rejtse titkunk szerelmünk fényeit.
Amott rossznyelvű szürke vénasszonyok és
szétszórt ezernyi szomjas unokáik
isszák a tavaszt és szinte nyerítenek
felénk kik már-már egy törzzsé forrottan
sétálunk a kihűlő napnyugat iránt
csomóba fogva szívünk gyökérzetét
elsüllyedt idők rózsáit töviseit.
S ha jő a szakítás nagy pillanata
döbbenten látom majd a halott köveken
az összedűlt bérkaszárnyák szemetén
ott zokognak mind akiket már elhagytál.
Vakmerő bárgyúság
Soká bámultalak
soká legyeskedtem körülötted
s majdnem halálomat okoztad
mikor ott álltál a sárga folyó partján
az iszapos folyó
frissen zöldülő partján
a fényben, a szélben
mezítelen.
Kérdeztél valamit
s én megígértem
hozok neked gyümölcsöt.
Kérdeztél valamit
s én megígértem
hozok neked arany nyakláncot.
Kérdeztél valamit
s én megígértem
hozok neked égszínkék selymet Pekingből.
Aztán nem kérdeztél semmit
csak álltál mezítelen
s néztél rám a két nagy szemeddel.
Aztán rám se néztél
én ekkor térdre ereszkedtem
és hosszú litániában bevallottam
hogy mennyire szeretlek.
Te vagy mindenek felett
Ki látta már
melled fénylő dombjait
ki ivott már
ajkad mézborából?
Ne mondd meg. Ne mondd meg.
Te vagy az akit
kamaszok csókjával illet a hajnal
akit a szél kihirdet a piacon
s az is te vagy akit én
Szeretek. Szeretek.
Egy vagy te azok közül
akikért Máriának a Szűznek
alázattal hódolunk
áldott szőttesébe bús
szívünket is beszőjjük.
Szerelem forrása
parázsló test
azért hogy vagy
égnek és földnek
Dicsőség. Dicsőség.
Hiábavaló kérdés
Zúgnak a harangok de nem tudom
téged üdvözölnek-e vagy siratnak egy halottat.
Kővárosunk egyetlen virága
rád gondolok elhagyott kendőd csücskét bogozva.
Egy életen át vártam valakit
hogy ne hunyjon ki fényem sok sok lámpa őse
a nap voltam én de lehet maga az ég
millió csillagszemmel téged kerestelek.
Zúgnak a harangok de nem tudom
téged üdvözölnek-e vagy siratnak egy halottat.
Szerelem és játék
Bezártalak
hogy ne lássalak.
Ha látlak
megáll szívverésem
félek hogy a szívedet
elérem.
Rózsatőt ültetek
ablakod alá
s ha jönnek a hajnali szelek
leválik rólad
álmod gyönge héja
két nagy szemeddel
láthatod
a rózsa szirma
a hajnal is
én vagyok.
Forgószélben
Ó jaj ha az ég most ránkszakadna
hull a korom és hull a hó
vegyesen sír az angyalok s az ördögök kara.
Az elmúlás szekerén ülünk mindahányan
érzem te rámnézel s én nem merlek látni
lova mögött a kocsis holtraváltan
ki tudja hova rohan velünk.
Gondold meg hogy ki voltam néked
négy sötét fal közé menekülten
hogyan nyílt szét az ajkad forrt a véred
félelem és szemérem messze tűnten
mint két angyal őrizett két hószín térded.
Most szekéren ülünk se hold se csillagok
mellettem vagy s én váltig csak kereslek
sirass el kedves ha fáradtan meghalok.
Hamvazószerda
Sok édes cimborám volt a világban
lehet még ők is emlékeznek rám
forradalmakban védtem a zászlót
most öreg halász vagyok Floridában.
Birkózz a tengerrel mondom magamnak
Istenkísértés lett a te dolgod
ezért is fogadtak be a házak
a lányok szíve ezért hevült feléd.
Idők hű vitorlái ringnak veled
jellemed tiszta mint a tiszta gyolcs
a csókokért sok szétszórt gyerekért
rég elnyerted bűneid bocsánatát.
S akit most szeretsz legyen az asszonyod
dúlt sebeid kösse be szép keze
beszélj a hintáról min forogtál
s a vadmacska lányról is szólj akiért
konyhakést szúrtál öreg szívedbe.
Ő volt az igazi mondd az egyetlen
angyalhoz hasonló s te imádtad
ó távoli hervadó liliom
szeress kétarcú kétszívű Madonnám
míg dajkál a föld és süt ránk a nap.
Dal egy szép lányról
A legszebb nő volt Barbara
akit valaha láttam én
esténként az utcán sétált
mögötte bivalynagy legény.
Fehér mezítelen karját
ha érinthettem volna csak
de akár egy balga koldus
álltam a ködben hallgatag.
Olyan szép volt mint az angyal
nagyon kívántam szeretni
szemében hattyúk fürödtek
alig takarták leplei.
Ó rég elhagyott városom
kihunyt lámpák sikátorok
befellegzett már életem
szívemből kék-zöld vér csorog.
Szőke boszorkám Barbara
messze tájakról látlak még
szép voltál s a kék szerelem
ölébe emelt fel az ég.
Ködszitálás
Rab madarad vagyok
akit elragadtál Istenétől
hogy téged imádjon
szép istentelen.
Feledtem már hogy
a világ véghetetlen
s hogy voltak szárnyaim
Ó hajnali
rózsaszín fellegek
jázmin illatú szelek
nem rólatok szól már
szomorú énekem.
Vággyal és kéjjel etetsz te engem
s én részeg vagyok a szemedtől
olykor azt hiszem azonos vagyok magammal
elhagyott fészkemért kiáltok
de te ott állsz a láthatár peremén
s egy könyörtelen lendülettel
letörülöd emlékeimet
a fekete tábláról.
Így felejtettem el múltam
dalaim vörösfehér légióit
rab madarad vagyok
semmi más semmi más
csak a te néma madarad vagyok
összezárt csőrömből
szívem vére csöpög.
Földközelben
Mosolyod
tőrbe csal
csókjaid
elveszítenek.
Hogyan
védekezzem
a jó ízek
gonoszsága ellen
ha arra
születtem
hogy áldozatod legyek
szerelmed
játékszere
fényességed
árnya.
Ha tükörbe nézek
az a fiúcska
tűnik elém
aki
valaha voltam
galambjaim közt
az udvar mélyén
vagy kint az erdőben
csatangoltam
a darazsak
nekem danásztak
csupasz vállamra szálltak
a tölgy levelek.
Ezt a fiúcskát
kéne siratnom
ma is
és én hozzád
csatlakoztam
a te uszályod
s a magam
hóhéra lettem.
Látod-e verseim
zubogó forrását?
Balga kezem
utánad nyúl
a sötétben
s a fényben
lehunyom szemem
hogy ne lássalak.
Így gyötör
az őrült vágy
s a józan ész
egy gyékényen.
De végülis
nem panaszlom
hogy téged szolgállak
hálás
énekkel
szerelemmel.
Mi ketten és a harmadik
Két szárnya úgy szakadt ki az égből mint két vitorla
s jött az Azúr fényszálain ereszkedve alá
kitört a fagyos éjszakából
hogy közelgő tavaszunkat hirdesse
frissen tört ágacskával csőrében
lábán ezüst karikagyűrűvel.
Egy balatonkörnyéki lugasban ültünk
szép voltál olyan patetikus
mint egy diáklány ha szüzességét panaszolja.
Mintha ketten ültünk volna a térben senki más
de tudtuk ott bóbiskol köztünk a végzet
nem láttuk csak erjedt ganéj szagát éreztük
ha arcunkba csapódott a szél
ha árnyék vetődött összefont kezünkre.
Sosem nyomoztam utánad
de te tudod ki vagyok egyedül és gonosz éneimmel együtt
mit érnek sületlen bókjaim édes-bús dalaim
amik durva káromkodásaimat rejtik.
Tudod ki vagyok s mégis akár egy ósdi verkli
azt dúdolod hogy szeretlek szeretlek szeretlek.
Kívánod hogy bűvöljelek el egészen
s én már egy pálca hegyén forgatlak
ahogyan a kókler pergeti tüzes karikáját.
Forogsz forogsz s a verkli ami a te szíved
nyögi és rikoltja szakadatlan
szeretlek szeretlek.
Én már tudom a két szárny nem miattunk szakadt ki az égből
hallom végzetünk kétnyelvű harangját
ha arcunkhoz csapódik a szél
ha árnyék vetődik összefont kezünkre.
Zátonyon
Feltörtem minden csomagod
minden kincsed eltiportam
nem te vagy az akit kerestem
nem szeretlek jaj nem szeretlek.
Veled maradtam s nem vagyok itt
hittük hogy értünk jön egy hajó
ez az igazság s most láthatod
rég megettek bennünket a cápák.
Megállt az óra
E dalt még néked szánom de nem hízelgő ajándékul
hanem hogy láthattam szemed fogad tíz gyöngyház körmöd
s hogy azokban a pokol szülte feketevörös órákban
nem öltél meg engem és én nem gyilkoltalak meg téged.
Bezárom az ajtót s a falról leakasztom a tükröt.
Papíromon fekete tintafolt. Ez az éjszaka.
A sűrű csöndben volt szeretőim szemei ragyognak.
Vagyonom és fegyvertáram
1963
Mindenki ismerőse vagyok
és mégis mindenkinek idegen.
Keresd meg gyökereimet
számláld meg ágaimat
és a testvérem leszel.
Költészetem
I.
Mentenem kéne ami menthető
s én csak ülök
súlyosan
akár egy kőtömb
akár az az óriási madár
akit kamaszkoromban megsebeztem és némán vérzett el a füzes árnyékában.
Csendben a világ ismeretlen részének mély csendjében
költeményeimet írom amelyek egyszerre innen és túl vannak az irodalmon
a megszokás törvényein
a hülyék révületén.
Elég volt az ömlesztett szépből
az örökölt effektusokból.
Az én költészetem nem az álmok kusza burjánzásából
hanem a geometria szigorú rendjéből születik
lefejti a gyümölcs héját
megszerkeszti az alaprajzot
térbeállítja a tárgyakat
eltakarítja a múlt romjait
s egy szebb jövendőt ígér.
Íme költészetem valóságlényege
szavaim tartalma
vallomásaim értelmetlennek vélt értelme
tűzeső
és jégcsapok csengése
amik az ellentétek törvénye szerint
egyszerre egymás mellett élnek
és betöltik a világ
ismert
ismeretlen
tájait.
II.
Nemcsak a szív énekel most
nem is csak a nyelv.
Szemem kék vize
fogaim kemény fehére
testem klasszikus szerkezete
szellemem felfoghatatlan anyaga
fejem milliónyi hajszála
kezem tíz ujja
akár egy orkeszter
tíz megszállott tagja
egyszerre cseng
hogy hírt adjanak rólam
a világnak.
Énekelek
a fényben
és árnyékban
mindazokért akik szerencsétlenül születtek
vagy később érte őket a szerencsétlenség
a süketekért
a vakokért
a hitetlenekért
az együgyűség áldozataiért
azokért akik halálba ugranak a hegycsúcsról
s azokért is akik nem mernek előbújni a barlangból.
Úgy énekelek
hogy valaki más
sorsa mélyéről visszhangozza
és képessé váljék rá hogy elinduljon
a part felé
ahol korunk anyaméhe vajúdik
ahol a földbevetett mag csírát fog
ahol a magtár kapuja nem tűri a lakatot
ahol a pásztor nem hagyja cserben nyáját
ahol az ember ráismer embertársára
kezébe veszi
az anyagot
a szerszámot
és megalkotja
élete értelmének
vértől piros
szenvedésektől fekete
jegyeit.
Hazai földön
Ne hallgasd meg sirámaim
nem én szólok ilyenkor
nem én
csak a bánatom.
Hogy elkerüljem az őrjöngő várost
a csendes erdő
árnyékában ballagok
közel a hajnal ébredéséhez
mikor hűtlen szeretőjüket
siratják a lányok
közel a szegények meleg fészkéhez
ahol megzápult tojásokon
ül a kotlós.
Ne csak töviseimet lásd
hanem rózsáimat is
mikor költeményeim
selymébe göngyölten
illatoznak.
Nézd csak nézd
a bujdosó máris kiért a fényre
felemelt kezem
a friss szellő járását tapogatja
öt ujjam
mint szétnyílt virágszirom
érzékenyen remeg
és megfürdik a vajúdó egek verítékében
amit harmatnak nevezünk.
Sosem voltam ilyen megbocsájtó
ilyen kitárt szívű.
Íme hát megérkeztem
jó hazámba
ebből a földből vétettem
ennek a napnak fényében
fürödtem meg először
apáim verték le itt a határoszlopokat
jó érzéssel veszem tudomásul
hogy itt harcoltam át harcaimat
és itt lelem meg békés halálom.
Készülődés a fény forrásához
Megölöm bánatom
a fekete vaddisznót
ne túrjon ne taposson bennem
ne rágja szívemet.
Hajnali szellő
rosszhírű ifjúságom barátja
ne kerüld el
a remény keskeny ösvényét
mely hozzám vezet
a nappal barrikádjai
s az éjszaka árnyseregei közt.
Egy lámpa zárt be
hamis fényudvarába
s most könyörögve
egy létrán mászom fölfelé.
Ó vérem bősége. Csontjaim rendszere.
Homlokom gránitja mögött
születendő hajnal
segítsd megölni
bánatom.
Ne táncolj a szakadék felett
Nem a bánat nem a félelem gyötör.
Nem én vagyok az aki
a hóhér szájaíze szerint könyörög.
Lelkem te parázsból született
csapd ki szárnyaid
rikoltva szállj
a sötét vizek felett.
Ez már az ősz
első hírnöke a hónak és fagynak.
Fátylak alatt közeleg
mint az öregedő nők
arcán a hervadás súlyos jegyeivel.
Ez már az ősz
piszkos ablaküvegek mögött él a világ
de az ember érzi
még nem veszett el minden.
Én lelkem én fáradhatatlan madaram
naponta üzenek veled azoknak
akik a békéről és szabadságról álmodnak
akik harcban állnak a csöndesebb éjszakákért
az álarcukat levetett nappalokért
vagy éppen most rágják szét egy vak
és gonosz világ vértől hízott kötelékeit.
Kimondom hangosan
mint a bűnök híján való gyermek
nem a bánat nem a félelem gyötör engem
de fáj hogy nem tudom ki hallja szavam
ki érzi rokoni testem melegét.
Dolgozom csak dolgozom egyre
érzésekkel gondolatokkal
rosszízű kétértelmű szavakkal bajlódom
s ha olykor kinyitom az ablakot
a háború szele csapja meg arcom
sűrű komisz szél fekete vértől iszamos.
Parancsolja feledjem a múltat
ne kívánjam a csecsemő mosolyú jövőt
igyam az állott vizet egyem a száraz kenyeret
amik a kor nyavalyáitól szennyezettek.
A mély őszi ködben egy távoli üzenet foszlányait hallom
az elbujdokolt szerelem s a szétfoszlott barátság üzenetét
sodorja felém ez a hang a legyilkolhatatlan szív dobogását
börtönök és kaszárnyák tájékáról
összekeverve már a lázadás lánccsörgetésével
és hirdetve az igét hogy élni érdemes.
Az ítélet könyörtelen óráit takarja ez a köd
ki tudja mi közeledik felénk
a melegítő lángokból milyen emberi állat
nyújtja ki csápjait hogy torkukra fojtsa a szegények sóhaját.
Ne halljátok meg marokra fogott szívem zokogását
nem a bánat nem a félelem gyötör engem
nem én vagyok az aki a hóhér szájaíze szerint könyörög.
Ami bűn és gyöngeség bennem múljon el nyomtalan
de mielőtt keresztre feszítik
így szól egy igaz harcos utolsó éneke:
ég veled
ég veled
ég veled élet
szerettelek.
A börtönőr imája
A nagy kőfal vaskapuján belül
így könyörög az őr:
Szabadítsatok meg a raboktól akiket vasra vertem s a lánc végét most a kezemben tartom.
Szabadítsatok meg a gyomromtól ami örökösen éhes és szomjas.
Szabadítsatok meg szívemtől ami csordultig telt bűneimmel.
Szabadítsatok meg erős izmaimtól
megalázkodó természetemtől
feleségemtől
gyerekeimtől
házam ócska kacatjaitól.
Szabadítsatok meg önmagamtól
mielőtt rámtapos az idő
elnyel a tér.
Honegger zenéjét hallgatom
Én voltam
az egyszerű francia paraszt
kinek a felesége
kislányt szült
1412-ben.
Éppen vihar tört ránk
a horizonton
jól emlékszem
vörösen lángolt
az ég függönye
s az asszony
szent Katalinhoz fohászkodott
hogy szabadítsa meg kínjaitól.
Igazi végítélet volt ez az éjszaka
nedvdús zöld leveleiket hullatták a fák
gabonánkból kipergett a mag
rozsdát kapott a szőlő
Orleans alatt a Loire kiáradt.
Hajnalra született meg
Johanna
gyöngének látszott
s a homlokán
mintha egy rózsa nyitotta volna szét
göndör szirmait.
Nagyon szerettem akkor
az asszonyomat
akinek a szívéből indult útjára
a mi kis Jankánk
s én a hajlott hátú
feltört kezű paraszt
sírtam
nevettem
örömömben
nem is sejtve
a jövendőt
mikor is
az angyalian szép
angyalian szelíd lányunk
fegyvert ragad
hogy a falánk étvágyú
tüzet okádó angolokat
kiűzze Franciaországból.
Drága vérét hullatta Orleans
de ő felderítette egét
termő zsíros földjét
visszaadta a népnek
Franciaország dicsőségre született népének
a tarka virágok népének
a jó bor népének
akiből ő vétetett
akiért végül is
feláldozta magát
szűzen
egek balzsamától
illatozón.
Elűzte a hódítókat
felszabadította Franciaországot
végül máglyára vetették
mintha bűnös lett volna valaha is.
Ó tündöklő csillag
fehér liliomszál
burgundiai testvéreid áldozata lettél
a szentséges máglyán
ezerszer meggyalázva
ezerszer megdicsőülten.
Jeanne d’Arc
Jeanne d’Arc
messze vagy
és oly valószínűtlen
de mégis kaszanyél helyett tollal a kezemben
Budapestről szólok hozzád
1960-ban
te a semmi valósága
felmagasztalt áldozat
könyörülj minden asszonyok gyengeségén
intsél feléjük
vérző emlék
és világítson előttük a tűz
ami téged
elégetett.
Közös sors
Indulnak a gyárba még alig hajnallik
fejükön micisapka kezükben bádog ételhordó
vasalt cipőjük kopog a macskaköveken
de csöndben kíséri őket az árnyékuk
akár egy koldus.
A hét elején vagyunk
s máris fáradtak nincs hangjuk
se kézszorításuk se kacsintásuk se mosolyuk
egyik lábukat emelik a másik után
mégis mintha örvénybe kerültek volna.
Barátaim
ne hunyjatok előttük szemet
nyelveteket ne némítsátok el
olyan emberek ők mint ti
s ti olyanok vagytok mint ők.
Bosszút forraló tavasz
Bádog kolompjait
zörgeti a szél
amit a rendetlen idő
szabadított ránk
hogy felbillentse
szoknyád
és megríkasson
engem.
A kolompok szólnak
vészjelei
a jövendőnek
sárkányfogakat hintenek
a porba
a te
szíved köré
az én
szívem köré.
Ezért futottam hát
utánad
zavaros vizek felett
a rozoga hídon.
Dühöng a szél
s a szív panaszait
hallatják
a kolompok.
Elmarják
a csókot
ronggyá tépik
a vágyat
s mi itt maradunk
esőben ázva
távolodón egymástól
mint az idegenek.
A vak tükör
Fölébredt már a lány érzem illatát
a balkon rácsának dűlten mereng
s amott kék sapkáján tapos
egy részeg tengerész.
Ember vagyok-e még kérdezem
de úgy hogy ne hallja senki
testvérem-e a szőrös matróz
vagy csak én találtam ki
bocsássatok meg nekem.
Hívott már engem is a tenger
és mennyi száj és mennyi szem
de fogva tart egy valószerűtlen lánc
ó eszményi távolok tengertükör
az ég csillagaival terhes
nem érek én el hozzád mindhiába
nem látsz te már engem soha.
Szívem te sötét virág
miért vagy mindig ugyanaz
miért nem örülsz annak ami van
lásd az ég már földig hajol
este lesz megint
vigyázz
ha felkötöd magad
nem lesz aki levágjon.
Pillantás a mélybe
A kisfiú a küszöbön ült
a kisfiú a küszöbön ült
s az úton két fehér spániel játszadozott
a kisfiú a küszöbön ült
az úton két fehér spániel játszadozott
az úton két fehér spániel játszadozott
a kisfiú ekkor talpraállt a küszöbről
és elindult Napkeletnek.
A kisfiú elindult
hogy kérdéseket tegyen fel
Istennek
akit csak jóhíréből ismert
az embereknek
akik úgy loholtak el mellette
hogy sosem tekinthetett szemükbe.
Mért hagytál el szép ifjúságom
sárga házunk zöld küszöbe
fehér spánielek béke veletek.
A kisfiú
ment ment halkan dalolva
mint a napfényben fürdő madarak
mint aki máris ízleli zamatát a kalandnak.
Én voltam ő apám fia
konok kis ellensége
mindannak ami színtelen
vagy némán lapul a homokban.
Akkor még hittem zöldfülű zarándok
hogy eljön egy hajnal
egy hajnal mikor felzendül az új dallam
dolgok anyaszült meztelen mutatják meg magukat
s aki vándorol enyhítheti szomját
a forrásnál. Ó élet vize
hűs tiszta víz
hogyan szomjúhoztalak már akkor.
Emléktelen volt az út amin haladtam
valahol eldugult források sziszegtek
későbbi bánatom születendő kígyói
mellembe rejtve hordtam még az elátkozott fajt
hogy egyszer majd előtörjenek és megmarják
mindazokat, akiket szeretek.
És mentem tovább hegy és völgyi tájak
váltakoztak előttem mint egy nagy színjáték kellékei
a jó és rossz összekeverten egy kalapban.
Kérdéseim lángjai szüntelen ragyogtak
de nem az Isten nem is az Ember válaszolt
hallottam sok ezer vészharangot
vad röhögését a tengernek
és nem láttam
mi lesz belőled szerelmetes életem.
Ködbevesző árnyamat teherként cepeltem
s beláttam kérdéseimre míg bugyognak
magamnak kell válaszolnom
én kérdezek s csakis én válaszolhatok úgy
hogy nyugtát lelje a szív s a könnyek elapadjanak.
Az ismeretlennek vélt dolgok
mind ismertek előttem rég
látom a rejtőzködők szétszórt tömegét
hallom a némák gondolatait
megérzem a hazugok kesernyés szagát
miért szólítsam őket újból
súg nekem a tárgyak sokrétű alakzata
az ereszek éléről alácsurgó vizek
a holdbéli fagyott csönd.
Megbízható híveim ők mind
az utca törvényeinek gyűrűjében.
Ki tudja hol lesz megérkezésem
hol kondítják meg felettem a sirató harangot.
Ó két lábam két hű szolgám
tovább hát egyre csak tovább
hiszem még hogy eljő az a bizonyos hajnal
miben a kisfiú hitt kékselyem blúzában
amit fehér matrózgallér díszített.
Mért hagytál el szép ifjúságom
kalandokra vágyó szívem
utaim végtelenje béke veletek.
Visszalapozom éveim kötegét
és elmondom néktek szégyentelen
villogó nyári délelőtt volt
s a kisfiú a küszöbön ült
az úton két fehér spániel játszadozott
az úton két fehér spániel játszadozott
a kisfiú akkor talpraállt és elindult
hogy kérdéseket tegyen fel
Istennek és Embernek.
Ó elfakult és sajgó jelenem.
Ne hallja senki hogy kérdezem
meddig gyötörnek álmaim
miért nem váltasz meg értelem.
A békesség órái
Mégiscsak te vagy az akit kerestem.
Ahogyan itt ülsz mellettem a homályban
nagyon nekem valónak érezlek.
Örülök beszéded ibolyakék dallamának
bár én inkább szótlan természetű vagyok.
De gondolom egyazon törzs hajtása
ez a két ág.
Boldogtalanabb lennél nélkülem
s én szegény árva lennék nélküled.
A négy fal között élünk
mint két örökzöld
egy cserépben.
Olykor beszáll hozzánk
egy csodálatos madár
s mi hallgatjuk
csodálatos énekét.
Horgászás közben
Az ég összegyűjtötte szennyes rongyait, hogy elsötétüljön a föld. Születésem óta vénasszonysirámok, mocskos
felhőrongyok keresztezik utam. Az északi szél olykor a töltésekre nyargal s a mozdulatlan csillagokkal viaskodik
tekintet nélkül arra, hogy én a part tövében horgászok. Fényszilánkokat, ragadozó karmokat hullat rám. Felvérzik
mezítelen hátam, előre nyújtott karomat.
Ez a szenvedély ára és a makacs akarat adója. Közben árad a folyó, falvak, városok, elhagyott, lapos földek törmelékét
hozza magával. Istállófalak deszkáit, letört ágakat zöld lombokkal, amik közt madár fészkelt, gyümölcsök hintáltak a
nyáron át. E sivár parton, itt is minden gyökeret fog és virágot bont, itt sem hagy el a bánat és az emlék. Valahol egy
hülye csónakos dalol, hamis hangja a szívemig fáj, s elgondolom, ki lehetett anyja, apja s ő kinek a szennyese alatt
kotorász. Ronda hangja mi mindent elárul, olyan az egész, mint mikor a holló dögre száll, vagy a sövény alatt zörögve
fut a patkány.
Még van egy félórám, s várom, hogy a Szerencse Istenasszonya bő kosarából felkínál egy márnát vagy kecsegét. A
türelem leckéjét gyakorolom, de titokban őrá gondolok, aki hiába várt rám az este. Most délután van, s újból ledűlt
pihenni, félig nyitott szemében fiatal körtefa virágzik s egy pávafarkú lepke szürcsöli édes mézét.
Arról ami megtörténhet
Peregnek az órák
és a hónapok évek tömegei
s a szakadó esőcseppek
a röpülők fegyvergolyói is
úgy peregnek alá
ahogyan a szem kipereg
a jégverte kalászból.
A rothadás sötét ölébe hullanak
az órák és évek
időnk megsebzett liliomai
a naptól részeg drága tulipánok
trágyadombok hullái immár.
Az árnyak völgyében bolyongok magam is
nem akarom látni e világot városaival
bíráival akasztófáival nem akarom látni.
A jóslat beteljesedik s az ég gerendázata
akár egy tűzvész üszökmaradéka ránkszakad
senki nem tudja majd leolvasni
a fekete kövekbe vésett sírfeliratot
senki nem hallja meg a holtak panaszdalát
amiben vad dudva és átok csírázik.
Nem is hozzátok hasonló ember vagyok már
acélellenállás, harangok vészkiáltása vagyok
s ti lányok tiétek is csak a könnyeim
s ti fiúk vegyétek át kezemből a zászlót
az ébresztő hírverés eszközeit
mert jön jön már a végzet
üvöltő ezüstszín állaton közeledik
valahol a felhőkön túl még láthatatlanul
de sejtetve hogy a halál vérszomjas fúriáit
bizonyosan ránkszabadítja.
Nem volt-e elég a kínból és dögvészből kérdezem
a fertőző sebekkel díszített évszázadból
ki bírja el a múlt bűneinek terhét
a görények és a skorpiók nem bírják el
ők mind mind a kihűlt iszapba menekülnek
hogy ne lássák vérünk hullását
a szörnyű ezüstszín fémkeselyűt
amint a nap tüzéből kiszakadtan
aláereszkedik hogy felfalja
a nehezen halódók szívét.
Így szólok én most mert gondolom
a lusta vért és híg agyvelőt fellármázni
ezerszeres kötelességem.
Nem aludni akarok ha már itt vagyok
ha már együtt tűrtem veletek a csapásokat
ha együtt éheztük át a hét sovány esztendőt
együtt gyújtsuk meg harci áldozatunk tüzét is
a végzet játéka ellen
a fémkeselyű mérgezett tojásai ellen.
Ajánlás
A szivárvány hét színét kívánom fölétek
társaim házatok ereszére a galambot
ha búgja szerelmi bánatát.
A galamb ünnepe
Fölébredt a gyermek és mosolyog
mint aki még nem érkezett meg hozzánk egészen
szemei nyitva de más vidék tükröződik bennük
s a nagy csönd vize mossa lábait.
Fölkiált örömében s a hangját
messzi idegen tájakról hallani.
Csak lassan lassan ismeri meg
a zománcos nagy tálat az asztalon
s hogy piros és sárga gyümölcsök illatoznak benne.
Az anyja szólítja most
ölébe emeli és megringatja
mintha ladikban ülnének
valahol a beteljesüléstenger hullámain.
Mit is kívánhatna még e csöppnyi test
álmok sűrűjében veszteglő lélek.
Két fehér szárny veri az ablak üvegét
bejönne a madár hogy hírül hozza
szép nyári nap lesz ma
pünkösd vasárnapja
jólélek fogadd magadba.
Akik nem nyughatnak
Hajnalonkint az utak
nekiiramodnak
hogy széthasogassák
az áldott földanyát.
Egyre többen egyre többen
loholnak a derengésben
városokon falvakon át
erdők és tengerek felé
tűzzel etetett motoroktól
megvasalt lópatáktól
szenvedőn.
És énekelnek mind
a reménytelenség zsoltárait éneklik.
Hűsítő harmatért
zöld fűszálért könyörögnek.
Honvágy
Szétdobálom mindenem
ne kínozzon semmi
se súly se szín se forma.
Elég nekem
furcsa
emberségemet cepelnem.
A fák égre vetett árnyfoltjai
s néhány eltévedt hang
kísér.
Magába fogad a csend
jó hazám
ahol én is része leszek
a semminek.
Kert és kertész
Kertedet amit vasrács
vagy szögesdrót kerít be
szabadítsd ki a fényre
mikor zuhogva
hull alá
a szülésben vonagló
hajnal öléből.
Műveld meg kerted
ami a te életed jegyeit
viseli magán
táplálja csecsemőd
s a keresztfád
növeli serényen.
Ne fuss hát
ne menekülj el
a földről
amit szerelemmel szeretsz
amit véreddel öntöztél
ami a te verítéked sóját
leheli fel az egekre.
Szereted ezt a földet
gyümölcsös kerted
ötszáz négyszögölét
s ő megismer téged
ha válladon
ásóval kapával
közeledsz a ház felől.
Hallhatatlan suttogja
köszönöm szemed pillantását
kezed érintését
köszöntelek a rács mögül
ahová bezártak
ártatlanul.
A bíró előtt
Nem vagyok senkié
a magamé se vagyok
csak úgy tengek-lengek
egy vén
fügefa ágán
ringat a szél.
Felébredek
ha kigyúl a nap
elalszom
ha kihuny a nap.
Nekem is volt anyám
de kitett az árokba.
Úgy jártam mint Mózes
azzal a különbséggel
hogy engem egyetlen zsidó sem
követett a pusztába
egyetlen keresztény sem
bocsátotta meg bűneimet.
Zsugoriság vagy mivégre vagyunk a földön
Tejért indultam az úton
amely G. Pampam földjét
hasítja ketté.
A gazda vén diófáját hernyózta
s hogy meglátott köcsöggel a kezemben
így dünnyögött
én állandóan dolgozom
én mindenemet eladom
s ezért én még tejet nem ittam
soha.
Nagyon sajnáltam és megígértem
ha visszafelé jövök megkínálom egy korttyal.
Holtan találtam a fűben
diófáján nyüzsögtek a férgek
szinte fütyörésztek és énekeltek.
A halhatatlanok
A mártírok temetője ez
azoké a nőké férfiaké
akik vérüket ontották a szabadságért
amiről kínos éjszakáikon
ha végülis fáradtan elszenderültek
oly szépeket álmodtak
de valóságízét sosem ízlelték.
Ázott deszkapalánk mögött
mélyen a föld alatt feküsznek most
maró csalán savanyú bürök zöldell felettük
emlékeztetve életükre mely épp olyan
vigasztalan volt mint e gyomok.
Milyen szürke és gyötrődő volt életük
rabok voltak de mindig készek harcbaszállni
hitükért amely csak úgy árasztotta melegét
mindazokra akik éheztek fáztak
vagy lilavörös sebektől véreztek.
Nem menekültek üldözőik elől
inkább kívánták hogy szembefordulhassanak velük
a végső győzelem reményével.
Nem ők voltak azok a virágok
amelyek illatos szirmot bontanak
nem ők voltak azok a gyümölcsök
amelyek zamatos ízekkel beérnek.
Hóhér volt a kertészük
eltörte nedvektől duzzadó szárukat
leverte őket a zöld ágakról
gondolván alámerülnek a mélybe
s többé nem zavarognak e vérrel
könnyel áztatott földön.
Megölettek ők mind
kötéllel tőrrel és puskával megölettek
s íme semmi sem fejeződött be
holtak kihullott vércseppjei az élők szívébe vándoroltak titokban
virágok virágai pirosan virágoznak tovább
fény és békejussukat követelve.
Az élők szájából kiáltanak fáradhatatlanul
nem magukért akik már megtámadhatatlanok
hanem azokért akik még innen vannak
a véres folyó partjain
még hisznek még készek az áldozatra
a nagy beteljesedés pillanatáért
amiért úgy vélik élni érdemes.
Keserű mandula
Mindaz amiről a költők beszélnek
merő hazugság.
Úgy szólnak mint tavasszal a madarak
mint a beérett nemes hangszerek.
A szerelemről és a szabadságról énekelnek ők
akiket már kora ifjúságukban elűzött magától a család
a gyönge tüdejűek a hascsikarástól szenvedők.
Mindaz amiről a költők beszélnek
merő hazugság.
Ők azok a jámbor szamarak
akik mindannyiunk kínjaival terhesek
és megválthatatlan átok rajtuk
hogy behunyt szemmel látják a világot.
Hiába indulnak el az úton nem találnak társakra
mert ők csak önmagukat szeretik
csak saját termésüket dicsérik.
Mindaz amiről a költők beszélnek
merő hazugság.
Hozsanna Világ paradicsomi Béke ordítják
és folyvást üldözik őket a nappalok
keresztre feszítik az éjszakák.
Sokat ígérő éjszaka
Aludj el városom
vasalt cipősarkok
vakok fehér botjai
visongó gyerekek
ti is szegény kültelki tündérek
mélyen aludjatok.
Én csöndben dolgozom mint a gályarab.
Senki nem látja erőfeszítéseimet
ütéseimet emeléseimet szörnyű
nyaktörő bakugrásaimat.
Uramisten
hányszor szégyelltem magam balgaságomért
aztán újból kezdtem az egészet.
Látom túl az ablakon
hosszú sor uszályhajót vontat a hold
hallom valahol egy operahős
visít és nyöszörög
a rádió hullámain át.
Éjfél lehet.
Dolgozni kell.
Hogy mi lesz fáradozásom eredménye?
Nem tudom.
Hetekig hordtam valamit a szívem alatt
s ha megszületik
lehet hogy szégyenkezem miatta.
Tarka szőttes
Március rügyek és csókok hava
kibontott selymeit lengeti a szél
csitri fák az ég kegyéért könyörögnek.
Amott a lányok fürge szép boszorkák
a csábító tánc füzérét fonják
karjukba hull a szédült férfi nép
lehunyom szemem hogy jobban lássam őket.
Táncolj csak táncolj kit magamnak választottam
ifjúságom vetése kizöldül nyomban
éveim vert serege hová tűnt
végzetem ne kísérts meg ne szólj.
Hangya és mindenféle más bogár
a rétek hímzett szőnyegén már párzanak
lányok ti zöld szárnyú szöcskék
csókkal és könnyel szenteljétek fel
fogamzás perceit e tavasznak.
A ködön át
Beteg a jobb kezem beteg a szívem
rózsáimat nem oltja be senki
kinézek az ablakon és látom
most verik csörgő vasba a rabokat.
Tegnap még hősök voltak vőlegények
úgy szerették a kedves lányokat
ahogyan én szeretlek most téged
fényességes napom holdam csillagom.
Nyisd szét hétszerszép hétszernagy függönyöd
ne csak vérző rabokat lássak én
hallanád végső esküm zenéjét
ha elérnélek ha ölelhetnélek.
De nincs csalétkem aranydrót kalitkám
úgy száll el ő akár a kék madár
ó drága Szűz könyörögj hívedért
beteg a jobb kezem beteg a szívem.
A tenger étvágya
A hegyekből jött s a tengerre szállt
ezüst hálóval aranyhalat fogni
zöld ladikjával a tengerre szállt.
Szép a tengerészélet gondolta
az égen ringok már én is mint a hold
büszke lesz rám a falum gondolta.
Jó három hete senki se látta
pedig szeretője is volt s azóta
hogy a vízre szállt senki se látta.
Ott bolyong ő már a lila mélyben
társakat keres távol az élettől
vagy szűkölve figyel lent a mélyben.
Erdő ez itt vagy elhagyott bazár
kérdezi s messziről valaki felel
nem erdő ez testvér nem is bazár.
Tenger fenekén élünk mi holtan
moszatok csigák és korallok között
örvény hátán lovagolunk holtan.
Hiába meséled hogy ki voltál
zöld és mállott vagy mint az avítt posztó
feledd el azt aki fent voltál.
Ó a vízbefúltaknak irgalom
borulj be kék ég ússz tova sárga hold
sómarta csontjainknak irgalom.
Mindene elveszett
A hegy lábánál
egészen lent
ahol a forrás
csöndes vize
bujkál
a gyomok között
egészen lent
egy kődarabon
ül az öreg ember
nevetségesen
kopasz fejével
nevetségesen
hosszú szakállával.
Sóhajtozik
és sirat valamit.
Valamit
ami
kihullott
a szeméből
összetört
a kezében.
Hódító erő
Testvéreim között
a munkások tömegében éltem
lábam nehézkes járású
kezem égetett sebei
hajam izzadságszaga
szemem sós könnyezése
az övékhez volt hasonló.
Nem gazdája
csak agyonhajszolt társa
voltam a gépnek.
Ó te vértelen és agyvelőtlen barom
motorodban ötven ló tüdeje hörgött
nincs olyan züllött csavargó
aki annyi alkoholt bírna el
amennyi benzint fogyasztol te naponta
s gondoltam nincs olyan föld amely kívánna téged
olyan ég amely befogadna.
Nem az vagyok már aki voltam
ne halld káromlásom ne halld nyögésem
ó az a gyárkapu az a fekete
mögötte hervadtunk két áldozat
lemezt hasítottunk
acélhengert forgácsoltunk
deszkát fűrészeltünk finom diófaszekrényhez
vagy ki tudja mit csináltunk még
ahogyan a sors kiszabta ránk.
Aztán elváltunk
s most nem én hanem te
dalolod a szép jövő közeledtét
mikor a gép feltárja
titokzatos mélyét a tengereknek
mikor az ember csak ül csak bámul
s te röpülsz vele az űrben
csillogó fémgolyó
sápadt csillagtársaid közt.
Nem is átkozlak már gépem
más vagy már te is egészen
s az én szemem is látja a fényt
ami a hajnal kapuja előtt lángol.
Büszkeségem jelképe
hitem folyton emelkedő tornya
te hinted szét reményünk magvait
ahogyan szállsz szállsz
szinte már anyagtalan és áttörve
az emberek félelmét
egek hatalmát.
A következő lépés
Felébredt a gyermek
csupa csend
csupa fény.
Bámul a világba
mosolyával
elárulja
mit sem tud
születésről
halálról.
Csak van
csak növekszik
csak mozog.
Olykor
mégis
mintha hallaná
túl a hajnali
harangszón
egy dal csendül fel
ami az élet
korsójából ömlik.
Egyszer majd
így szól
bájolgó szerelem
hadihajók
moly a szmokingban
macska meg az egér
ócska lom
amit
el kellene
takarítani.
Fiatal lány panasza
Derékig állok
a tóban
az ég bárányait
itatja
miközben
hullámtenyereivel
mint jó anya
paskolja
mellem
hátam.
Körülnézek
és látom
senki nem csodálja meg
hogy a partra lépek
anyaszült
meztelen.
Rohanvást
vágok át a parkon
egyedül egyedül
csak az árnyékom
fut utánam
a virágágyak közt
feketén
és laposan.
Kis tragédia
Tegnap horgomra akadt
jókora rablóhal
domolykó a neve
vad vergődését
a partról egy kislány
hangosan nevette.
A fogoly már a fűben
dobálta magát
majd észrevette
hogy a kislány kineveti
csodálkozón bámultak rá
meredt halszemei.
Bolondéria
Tizenegy bokor lángol az éjszakában
tizenegy asszony ablaka tárva-nyitva
tizenegy asszony kit vár az éjszakában.
Tizenegy árnyék kószál az éjszakában
tizenegy szív igaz bánatát dobolja
tizenegy bicska kinyílt az éjszakában.
Tizenegy tűzfény kihunyt az éjszakában
tizenegy legény legyilkolta már egymást
tizenegy asszony zokog az éjszakában.
Falak közt
Ne kiálts akkorát
nem vagyok tőled messze
nem is lehetek tőled messze.
Teljes fegyverzetemben
mosolyod emlékét őrzöm
miközben fekete árnyékom
szemed kék tavában fürdik
s a feketén át
a kéken át
galambraj száll
a szerelem madarai.
Éjszaka.
Ragyogj fel csillagom
fényedtől
részegüljön meg
keserű életem.
A körön belül
Hetvenkét éves lettem.
Gondoljátok meg
egy szerény mezővároska fia
se bú se bá elindul világgá
hogy rendet teremtsen a
látható és láthatatlan dolgok között
mivel semmit sem talált helyénvalónak.
Gyalog kocsin vonaton
iparkodtam a cél felé
amit nem ismertem.
Az ártatlan lélek első nagy kalandja
s íme zsákomba raktam
mindazt amivel találkoztam
eget és földet szellő susogását
verseim sorait szegénységem hideglázát
szeretőim szép szemének fényét.
Hetvenkét éves lettem
és ma sem vagyok más
mint aki voltam.
Semmi sem elégít ki
semmit sem találok a helyén.
Lám a nagy kaland még nem fejeződött be
de már nem loholok erre-arra
fejetlenül.
A csukott ablak mögött ülök
mint ha kicsit fáradt lennék.
Sokat cigarettázom
s arra a lányra gondolok aki gyerekkoromban
a szederfa alatt ült
kék galambokat hímzett
fehér vászon térítőre.
A menekülő
Ökrömet tehenemet leszúrtam
szép ezüst órám
feleségemről rámmaradt gyűrűm elástam
s láttam égtenger fészkéből
sírva néz utánam a hold.
Hány ajtón zörgettem azóta
hány szoknya után futottam reménytelen
unom már a végtelen utak magányát
lyukas tenyerem könyörgését
unom gyerekkori bánatom
meggyötört árnyékom hűségét.
Kivel pöröljek hogy élek még.
Szököm egyedül az éjszakában
sejtelmek és romok között
olykor mintha szólítanának valahol
nem merek megállni.
Nem törődik már senki velem
acélhomlokomat ma vagy holnap
széttöri a gond és félelem.
Egyedül a téli városban
Ki vagy hogy nem válaszolsz
biztosan én vagyok ő
ha nem válaszol.
Árnyékom a fehér hóra fekszik
úgy mozog
akár egy kígyó
nem látja fent a holdat
nem hallja hogy valahol
gyerek sír keservesen.
Az üres utcában lépkedek
nem néznek rám az ablakok
de én látom magam a havon.
Milyen szánalomra méltón
fekete vagyok
milyen ügyefogyott
és milyen konok.
Kiszálltam az üveghintóból
A rigó füttye
naiv paraszti figurációkkal
díszíti a hajnalt.
Egy farönkön ülve
nézem
az ívó halak
játékát.
Haldoklók búcsújának
s a munka újrakezdésének
arannyal befuttatott
ideje ez.
Eltűnt csillagok fénye
a szűzi mezők
harmatában
ragyog.
Ülök nagy türelemmel
és hagyom hogy a szél
fésülgesse szakállam
ami a szomorú fűz lombjához
hasonló.
Nehéz az élet
A gyermek félrebeszél lázában
s íme az óra is félreüt
félre üt és félve üt
mert észrevette hogy itt vagyok.
Nyugodj meg te kisgyerek
ne félj te óra
ha nem megy másképp
letakarom a tükröt
hogy benne se lássatok engem.
Nem én vagyok itt a gonosz ördög
csupán szegény vagyok
csupán szomorú vagyok
csupán öreg vagyok
és sokat kell dolgoznom
ezért vagyok csúnya.
A mindenséghez
Ó aki
összeszedtél bennünket
a hálóba amit
világnak neveznek
könyörülj rajtunk
fáradt szívünkért
meszes csontjainkért.
Minden
ami történt velünk
a te akaratodból
a te portádon történt.
Rabok vagyunk mi
ezen a nyomorúságos
szemétdombon
s hiába irigyeljük
a süket fejű halakat
pehelybe burkolt madarakat.
Ne dobj ki bennünket
a semmibe
táplálj csak tovább is
saját keserűségünkkel
saját hulladékunkkal
ahogyan
eddig tetted
rejtőzködő gyilkos.
Emlékfoszlány
Olyan ez az éjszaka
mint az üveg
átlátni rajta
de nincs mögötte semmi.
Valahol vonít
egy kutya
közbül sortüzet
és motorzúgását
hallani.
Harc az angyallal
Lappangó fény
széthullón éppen
újjászületőn éppen
cirkuszi tűzkerék
ott ahol az idegen
még nem lát semmit.
Hárman vagyunk jelen
a születés misztériumánál
de csak egyedül érzékelem
a színváltozás csodáját.
Látom a nyálas csigákat
amint kúsznak a kőfal meredekén
nem tudva hová és miért
hallom a szomorú rigót
amint párját siratja a bokorban
s rá akar venni engem is
hullassam könnyeimet
azért amit nem ismerek
és nem kívánok.
Hárman állunk
a vörös márványtömb peremén
mégis egyedül vagyok
egy születendő világ kezdetén.
Ami volt a tapintható valóság
alámerült a roppant hideg csöndbe
súlytalanul és érdektelenül
hogy helyetadjon a sikolynak
ami a születés fájdalmából
buggyan ki mint a kénes víz
mint felszakított sebekből
a forró iszapos vér.
Már hallani is
kegyetlenül elnyújtott dalát
a minden köveken átszivárgót
minden nyomokat felfedőt
minden pillantást megriasztót
minden mosolyt megfagyasztót.
Ez az a dal
mely eltéphetetlen gyökerekkel
lebonthatatlan indákkal
fonja át a világot
s amelyet a legokosabbak
a legbutább szavakkal vádolnak.
De sem a nyers ökörbőgés
sem az undorító sündisznósziszegés
nem zárhatja be a kaput
a jövevény előtt aki
virágok illatával
fény mögé rejtőzve érkezik.
Ó végtelennek tűnő éjszakám
harcaim az Angyallal
aki újszülöttemet kérte
hajnali áldozatul.
Íme megfújom a kürtöt
ami győzelmemet hirdeti.
Ajándékot hoztam népemnek
valóságot ami tegnap még valótlan volt
egy dalt csupán
amit ő dalol
az én szájamon át.
Mélység
Mialatt a szemérmetlen angyal
vizet önt a tejbe
az ég elsötétül
és kiszállnak a
bagolyfiókák.
Csillagszemek
mind mind
a fák lombjai között.
A szél
így teregeti szét
az éjszakát.
Ember nincs
az utcákon
se lámpafény
az ablakokban.
Igazi éjszaka ez
a bűnös angyal
ragadozó állatokkal teli
éjszakája.
Hétköznapi csoda
Különös különös
még különösebb
egészen különös
hogy egy vén tölgy
áll az út végén
a holdfényben.
Nézz rá.
Magányosságának
nagy fájdalmában
sárgult levélkönnyeit
hullatja.
A szerelem ajándékai
Így töröd össze a karcsú borospoharakat
így téped szét a rózsaszínű párnát.
Ó szép nyulacskám egyben farkasom.
Milyen anya szült téged hogy egyszerre
előre és hátra fintorogsz
mint akit azért teremtettek hogy gyötörjön engem.
Törpe székecskén ülök a sarokban
csodálkozón akár egy gyermek
és szótlanul bámullak gyönyörűségem.
Tied vagyok megválthatatlanul.
Hegedűmet is szegre akasztottam
hogy ne ingerelje némaságom.
A nagy idők áldozatai
Mi világít előttünk az úton.
Hát van-e nekünk jó anyánk
kérdezhetnénk szelíden.
Nem válaszolnának
vagy talán csak a mi viaszfülünk
nem ismerné fel többé
az ő cseréptörmelékhez hasonló
szavaik jelentését.
Mi akik így együtt menetelünk
a végtelen mezők szőnyegén
már csak a némaság
dicső nyelvén szólunk.
Hangok és jelek nélkül is
értjük egymást
borzalmasan.
Messze a láthatáron túl
vándorolunk múltunk súlyos
terhe alatt roskadozva.
Élők szeme nem talál ránk többé
de mi látjuk szülőink és gyermekeink
tengernyi légióit együtt mind mind
és külön-külön a zeg-zugos utcákban
házak kapujában a vastag falak mögött
amint éppen szeretkeznek
isznak esznek
vagy szerszámaikkal foglalatoskodnak.
Elfüstölgött felettünk rég
a világ ami volt
saját lepleink mögött
milliónyian is csak egyedül vagyunk
bevont vitorlákkal a nehéz föld alatt
folytatjuk utunkat a csend birodalma felé
ahol egy szelíd asszonyi kéz
emlékeink terhétől is
megszabadít bennünket.
Esti szél
Itt vagy újra hogy üdvözölj minket
mielőtt napi munkánk után pihenni térnénk.
Annyira ismersz bennünket hogy nem térsz
más utakra. Halk daloddal apró fényeiddel
egyenesen felénk tartasz a sötétből
és megsimogatsz bennünket akárha
jó anyánk teherbeesett szeretőnk lennél.
Így bánsz velünk pedig nincs benned
semmi emberi semmi valóság feletti.
Tenger morajú erdő illatú szél vagy csak
aki testvéreivé fogadott bennünket
s most hogy este van csókkal illeted homlokunk
rálehelsz szegény fáradt kezünkre.
A szőke angyalokról
Két csibész lődörög az úton
kísérik őket szőke angyalok
ha rámpillantana az egyik
neki adnám pénzem dicsőségem.
Mindkettő igazi bal lator
csuklójukon hamis aranyperec
lopnak s ha kell megölnek bárkit
hazárdul játszanak a szívekkel.
Miért hagytál el ifjúságom
ó ég ha én lehetnék az egyik
hová rejtsem titkom szerelmem
gondok foglya vagyok már örökre.
Most táncolni mennek részegen
s a kialudt lámpák árnyai közt
senki nem látja az angyalok
törött szárnyát keserű könnyeit.
Kettős könyvelés
Számot vetek
múltammal és jelenemmel
remélem egy ideig még
a föld színén maradhatok
aztán alábukom szárnyszegetten.
Többé nem énekelek
nem nézek be idegen ablakon
nem csókolom meg a nőket
nem szól hozzám senki.
Sírnom kéne tán
de nincsenek könnyeim.
Olyan vagyok mint a fűszál a mezőn
ha eljön az ideje
könyörtelenül lekaszálnak
miközben a felhők
tovább úsznak a gyönyörű égen
a kertész gondozza gyümölcseit
madarak kiköltik fiaikat.
Törvény szerint
Úgy elvástál mint a rossz fog
kiszáradtál mint az agyag
vén lettél
vén lettél
farukat mutatják
a kölykök.
Ne nyisd ki az ablakodat
emlékeid ásd el mélyen
csúnya vagy
csúnya vagy
sárral dobálnak meg
a kölykök.
Májusi csoda
Egy Istennő csöndes vajúdásáról álmodtam az éjjel
s hogy reggel kinéztem az ablakon
láttam valóban újjászületett a világ
minden fa minden bokor megannyi istennő
akik vörös fehér és lila virágokat szültek az éjszaka
s most a pillangók szárnyvitorlái keringnek felettük
hímporosan méztől részegülten.
Bódult szemek és halk sóhajok ezek a virágok.
Ó májusi nap égi vörös bálvány
dicsérlek hogy áldásod ily bőven hullatod ránk
éhezőkre és szomjúhozókra
azokra akik hisznek a csodában ami oly természetes valóság
mint vad és pompázó szeretőim
akik szintén a csodával határosak.
Mind e virágok az ő testük illatát lehelik felém
szirmaik meglibbennek a szélben ahogyan
az ő szempillájuk zárult és nyitott félájulatban
ha ajkunk összeforrt a csókban
s azért is hasonlóak szeretőimhez
mert épp olyan rövid lesz életük
amilyen rövid volt az ő szerelmük.
Hányszor feszültem a kapunak amit rámzártak
hányszor irigyeltem a ferdeszemű sárga kínaiakat
mivelhogy az ő istenük emberségesebb isten mint a miénk.
Ó te bronzfényű mozdulatlan gyönyörűség
virágok és madarak istene
ha látom festőid fecskeröptű ecsetvonásait
színészeid hamisan tragikus maszkját
ámulatában megáll a szívem verése
felvérzenek örök sebeim örök bánatom forrásai.
De ma e türkisz és smaragd hajnalon
részesévé lettem minden kalandnak
rigóival és virágaival enyém a vérzés nélkül szülő kert
ott is jelen vagyok ahol senki sem lát
két rózsatő közt mezítelen nyújtózik el szeretőm
kedves dalát egy méheraj zümmögi folyvást
s én gyökérpipával a számban bámulom
a csodát ami oly természetes valóság.
Bódult szemek és halk sóhajok ezek a virágok.
Zápor után
Szálljon a dal oly messzire
amennyire csak lehet
harmatozza be a földet
bírja könyörületre az eget.
Ó szűzfehér hóhullás
enyhe nyári záporok
ó esthajnal mikor a kastély
arany kacsalábon forog.
Mit vétettem néked én
álmom öle dajkál most is
én vagyok a pásztor aki virraszt
s te vagy a szent Unikornis.
Mezőn át és hegyen át
szálljon a dal oly boldogan
mint szállnak az égi angyalok
tekints ki álmod ablakán
mert én vagyok az én vagyok.
A szűz
Nincs több világ
csak egy világ
ragyog mint a harmat
a rózsa szirmain
s ha ránézel
megvakulsz.
Botlik a lábad
kezed a semmibe tapint
de a szív
sápadtan figyeli
egy új arc közeledtét.
Titkod mélyét
így bontja ki
tíz ujjam
mezítelen vagy már
mint születésed pillanatában.
Én látlak
de te nem ismerhetsz meg engem
szép hajad a szemedbe hullt
s most állsz kiszolgáltatva
saját sötétségedben.
Este
Nem háborodtam fel igazán soha
nem sírtam mint a gyermek
nem szűköltem mint az állat.
Kegyetlen volt az út amin jártam
szilánkkal és tüskékkel behintett.
Ha fának születek virágoztam volna
ha virágnak születek illatoztam volna
íme se repülni se dalolni
se ítélkezni se térdet hajtani
se árut eladni se alamizsnát kérni
nem tudok.
Ki vagyok hát?
Én vagyok.
Lassan megépítem
és könnyedén elajándékozom magam.
Gondok örömök
Most születik a gyermek
hirdeti már a kakas
dudorássza a szél.
Én vagyok tán az apja
vagy az öregapja
szörnyű gondok
szörnyű gondok
mit hagyjak rá örökségül.
Ne menj át a hídon
nincs ott a gyémánthegy
inkább merülj magadba
barlangvasút
lepketánc
inkább merülj magadba.
De jöjj már jöjj
szép erős gyerekem
háborog a tenger
segíts nekem.
Kórházban
Milyen ég borul felettünk
milyen szél csapkodja arcunk
hogy semmink nincs
és semmit nem kívánunk.
Ezek az ágyak itt hosszú sorban
mint kínzókamrák szorítanak
vagy ringatják a hideg márványtestet
fehérre mázolt vaskarokkal.
Gondolom én még élek
s tán éppen vizet merítek egy kútból
hogy megitassam az öszvért
amin tovább poroszkálok
túl túl a nagy kapun
ahol már nem ismerek magamra.
Kőbefaragott jelek
És mentem mentem
mert mennie kell annak akiben fészkel a vágy
akit megejt a távol horizont
csábít a csillagok varázsa
akit emlékei űznek
vagy elveszejteni kívánja önmagát.
Mentem hát mentem
viaskodva nyugtalan szívemmel
néma árnyak közt az éjszaka folyosóiban
nappalok vakító kristálylapjai közt
s láttam percről percre hogyan borultál virágba
ó május viselőse a nyárnak.
Barackvirág almavirág
mind a te fejdíszedbe fűzve
s én is téged dalollak
szinte már részegen a fénytől
amit arany tőgyed csurgat ránk a magasból.
Rokonom e vidám és termékeny idő
benne élek s ő örül nekem
lírám az ő színeit viseli magán
úgy iszom magamba édes-kesernyés nedveit
ahogyan a csecsemő mohón szürcsöli anyja tejét
testesedik tőle s én is óriássá növök
mindenkinél magasabbra mint a tornyok
melyek a szürke átlagból emelkednek fölénk
a körhintán forgó tarka városokban
a falusi házak törpe légiójában
hol a busafejű szőrös mellű parasztok élnek
akár az ősidők félistenei
télen a málló szürke csendben
nyáron munkába veszve kint a földeken
megpörkölve a naptól dalokat kölcsönözve a csillagoktól.
Szeretem a munka embereit
legyenek földmívesek, ácsok és kovácsok
vagy éppen sápadt görbehátú hivatalnokok
ők adják borsát savát életünknek
ők vetik el a gabonát ők építik házainkat
s tőlük származik az új nemzedék
amely egy szebb jövő felé menetel.
Menni menni
a tömeg hosszú és elszakíthatatlan láncsorában
én is ott gyúrom már a sarat
kőműves kalapommal a fejemben
s hallom hogy lázadó verseimet imádkozzák.
Ó szívek és szájak átokmondás malmai
oly szép ez, mint mikor Pierre Breton cimboráival
a carmagnolet énekelte Párisban
az utca kiokádta évszázados dühét
s a királyok trónján ellobbant a fáklya.
Kemény és jóeszű társakra halásztam ötven évig
voltak akikkel átöleltük egymást
másokat leráztam magamról
ahogyan a kutya kirázza bundájából a bolhát.
Ma úgy ismerem az embereket
ahogyan két kezem tíz ujját ismerem
és ez az én bűnöm
az én megbocsáthatatlannak tűnő bűnöm.
A szavakat el tudom választani a tettektől
az ostobán vakmerőt nem nevezem hősnek
utálom a férfit aki megveri feleségét
valamint azt az anyát is utálom
aki ringyónak neveli a lányát.
Panaszlom hogy ki mindenki és mi minden voltam eddig
s félek tőle milyen varázsló bosszúja
leselkedik rám holnap.
Homlokom felett megkondítanám máris a harangot
de nem ragadt le még a nyelvem
kezemből még nem hullott ki a fegyver.
Részeg vagyok az igazság borától
s ezért énekelem utcahosszat
szeretem a világot
mert szeretem az embereket
csillagszívemmel világítok előttük
hogy el ne tévedjenek.
Nappal és éj között
Elnémult utak pelyhei közt
vergődik az este.
Még nincs sötét
csak az ég vére hull alá
hidegen
fennakadva
tornyak keresztjén
fák ágai közt.
Elbukik a férfi
mielőtt szeretője házába érkezne
mert nincs fent már a nap
hogy tovább vezérelje
nincs fent még a csillag
hogy tovább vezérelje.
Vak ez a férfi
ahogyan minden férfi vak
ha nem nézhet kedvese szemébe.
Abban látja ő csak magát
s a kerek nagy világot
hosszan keményen vonuló hegyeivel
sejtelmesen mély folyóival
gyümölcseivel virágaival
titokzatosságba burkolt madaraival
ahogy az elveszejtő szerelem
dalait csiripelik.
Keresztöltés
Amivel megajándékozlak
elfonnyad a pálmaág.
Nincs fekete földem
nincs zsíros trágyám
legszívesebben
galambokat tenyésztenék
ha lenne puskám
amivel lelőhetnem
a vércsét.
A születés titka
Nem tudom pók szövi-e versemet
vagy Istennő szüli vérben ázva
soraim még vad gyomok között zöldellnek
de jő a hajnal s csókjától kivirulnak.
Szállnak majd hogy űzzék társaikat
a dicsőség szárnyain ringókat
kinek is kellenék a kiégett tájban
rímtelen bájtalan éneke szívemnek.
Bőrdudák és bádogverklik zaja
te kavarsz itt kénport a szemekbe
mint kígyómart gyümölcs alázuhan a hold.
Hazám és népem de messze vagytok
s nem tudom pók szövi-e versemet
vagy Istennő szüli forró vérben ázva.
Este a kerti padon
Elhagytál engem
édesanyám
nem találtál rám
megálmodott szeretőm.
Csak azt az irgalmatlan kezet
láttam folyvást
amely fekete batyuba köti az eget
hogy éjszaka legyen
aztán széttépi a rongyokat
hogy virradat legyen.
Ár és apály között
így múlik életem
toronyőr vagyok egy szigeten
s ha üres a láthatár
levelet írok egy nemlétező lánynak
vagy rózsafaciterán
muzsikálok.
Szalmacséplés
Eltörtem a hangszert
karcsú
barnafényű teste
ökölcsapásomra
sírva
válaszolt.
Nem kell nekem
semmi.
Beteltem azzal
ami nincs
hiányzik
ami van.
Életem
határvonalán
járok
szörnyű út
szörnyű út
kilenc kéz
mutat
előre
tizenkilenc
hátra.
Ne várj hát
ne keress.
Hetvenkét esztendő
morzsáin
tengődöm
láthatatlan
kerítés mögött
a szurokkal bevont
ég alatt.
Az ébredés órája
Fehérbe öltöztek a fák
az ég egészen közel hajolt a földhöz
lehet valami nagy ünnep közeleg.
De a mi szívünk akár a halottak
agyontaposott szíve mélyen alszik.
Nem vádol nem kér könyörületet.
Keljetek fel mondom keljetek fel
szegény elcsüggedt szívű társaim.
Keljetek fel keljetek fel
mielőtt belémdöfi kését egy gyilkos
mielőtt az éhségét rejtegető ég
felfal bennünket.
Éjféli nóta
Pihenni kéne már
így szól a test
és így a lélek.
Vége a nagy robotnak
kurta szerelemnek
úgy altatgatom magam
mint anya a gyerekét
és még se boldogulok.
Micsoda átokvölgy
ez az ágy
nyöszörgöm.
Micsoda menhelyen vagyok
betakarnak az
éjszaka rongyai
de jaj
alájuk fúj
a szél.
Költők
Hogyan fejezzük be énekünket
hogy senki se haragudjon érte.
Mivel kössük be torkunkat
hogy ne vérezzen oly hangos
és elszánt csobogással.
Rólatok kell szólnunk folyvást
kenyerünk bánatunk szeretőnk
akiket mind mind a meggyalázottak
néma csoportjába soroztak.
Fájtok nekünk és kiáltoznunk kell
hajnaltól estig ott ahol senki se hallja
és ott is ahol fegyvert fognak ránk szép szavainkért.
Szerelem és félelem
A kék a zöld a sárga
tó vizében
szemérmesen állsz
mégis mezítelen.
Lehunyom a szemem
hogy ne nézzelek
becsukom a szám
hogy föl ne faljalak.
Érzed-e
szép szívünket
milyen kegyetlen
láncfüzér
bilincseli össze.
Szerény hitvallás
Mi mindent ígértek nekem. Mi mindentől meghaltam már és mi mindentől újból feltámadtam. Az út körbe forog
alattam, úgy érzem, vasketrecben élek, ami belül van, az az enyém, ami kívül maradt, konok ellenségem. Így fogamzott
meg bennem a lázadás magja, amiből az a szép fa lett, amit közönséges halandók bitófának neveznek.
Átkozott kötelén hányan adták ki lelküket s éppen ezért hányan lettek közülük halhatatlanokká. Egy ideig a juhok tarló
földjén kódorognak céltalan, majd új otthonra lelnek, kitárulnak előttük a szívek és agyak, védőik és magasztalóik
lesznek. Később a legmagasabb csúcsok magukhoz vonzzák őket olyannyira, hogy a vakok előtt is láthatókká válnak.
A mélységet, magasságot egyszerre birtokolják. A mi fülünkkel hallgatóznak, a mi ajkunkkal énekelnek. Felszállnak a
madarakkal és visszahullnak az esővel. Megesszük őket kenyér helyett s olykor kirókázzuk, de ez már nem változtat az
ő felmérhetetlen, kifürkészhetetlen pályájukon. Mindezt tapasztalatból tudom. Nem mintha magam is halhatatlan
lennék, de mert hiszek bennük, az elérhetetlenekben, az az utánozhatatlanokban, a semmi létezéséből valókban.
Fényjelekkel szólítanak a sötétből, s a magam profán nyelvén válaszolok olyan félreérthetetlenül, mint a gyümölcseivel
terheit fa, mint egy hímszarvas, akit még nem hagyott el a csorda.
Hiszek bennük és tagadom a lehetetlen nem létezhetőségét.
Kihirdetem, hogy nem vagyok szolga, sosem is nyaltam meg senkinek a talpát.
Megígérem, ha majd Istenemhez indulok, nem állok meg félúton.
Nincs okom félelemre. Mi mindentől meghaltam már és mi mindentől újból feltámadtam.
Fogadalom
Kopogtam az ajtón hogy nyisd ki már
kezem a kilincsre tettem s ráfagyott
ilyen voltál hajdan szép szerelmem
s most emlékek szőttesét szövöd búsan.
Egy verkli szólt a bérház udvarán
táncolt a zöldfülű népség bolondul
s te nem voltál köztük kerestelek
kék szoprán sírt a verkli dallam mélyén.
Hol vagy hogyan fekszel le egyedül
vérzik a szív de ne átkozd álmait
zárt ajtód ha kinyílik előttem
jámbor leszek mint áldozati bárány.
Fohász egy nem közönséges madárhoz
Mit hoztál nekem
véres csőrű torz füttyű madár
mit köszönjek meg neked
gyermeki panaszaimat őrző
szép jövőmet ígérő madár.
Láttam a ház összeroskadását
ahol születtem
barátaim néma elhullását
s te madár
eleven bronzból kalapált madár
a részeg város körtáncát daloltad
a magad kis életét daloltad.
Könyörgöm
ne fulladjak az iszapba
ami a kínból és a bajból itt maradt.
Dobd felém mentőövedet
füttyeid fénykarikáit madár
könnyeiddel oltsd el
nyitott sebeim tüzét
maradj hozzám hű
te örökké éhes madár
te csecsemők arcába szemetelő.
Halljad csak halljad
a fekete tó közepéről kiáltok
az erdő rácsai közül kiáltok.
Te vagy az egyetlen aki értesz engem
ó madár ó madár
ne hagyj el hűtlenül
akit én szültem
az éjszaka mély gödrében.
Az igazság áldozatai
Nem haltak meg
akiket megöltek
csak láthatatlanokká váltak
nem érinthetjük őket
de tudjuk ők vezetik kezünk mozgását
ők keményítik meg gerincünket
ők kiáltanak a szánkból.
Számláthatatlanul sokan vannak
és bennünk élnek tovább
mint gyümölcsben a magja
mint gubóban a lepke
és milliárd részecskében
mint a por
mint a füst
szétosztódnak a levegőben
a nap fényhuzalaira települnek
erdők mezők felett úsznak
mert jelen akarnak lenni mindenütt
és minden órában készen
hogy még keményebbé edzzenek
még elszántabbakká hevítsenek bennünket.
Ezek a legyőzöttek
örökre legyőzhetetlenek már.
A forradalmak népe csakúgy
mint a költők és festők
gyárak és laboratóriumok
egyként őrzik őket
szívük puha vánkosán
a munka kemény ritmusában
őrzik őket
várva az időt
mikor a tűz újra feléled
és hamuba hull a gyilkos.
Az éjszaka zűrzavara
Csöngettek.
Egy ló állt az ajtó mögött
mély meghajlással üdvözöltem
ő a jobb lábával szalutált.
Ezüst hajó ringatott tovább.
Messze lehettem már házamtól
mikor hajnalban felébredtem.
Milyen földre vetődtem
kérdeztem bambán.
Miféle emberek élnek itt
kiürítették a tejespoharam
kenyeremet vaskampókkal az asztalhoz szögezték.
Gyengéd erőszak
Az álmok hamis ígéreteit babusgatod
de én beleszólok a játékba
keményen
hangosan
igazi férfihoz illőn.
Túljutottam a múlton
s hangom betölti a jelent
a szabadságért kiáltok.
Hiába minden dob és cintányér
vadászó sólymom
szép őzsutám
nem riasztja el semmi.
Te a kapuban állsz most
s éppen rámgondolsz
nem is sejtve hogy kettős nyergemben
mindjárt magammal viszlek
az útra amin elindultam.
Ólmos eső
Sötét szemekkel keserű nedvekkel
telített énekem.
Ne figyeljetek rám lányok
bárha csodáltalak
és szerettelek benneteket.
Énekelek még
de nem kell már nekem
se kenyér se bor
se anya
se szerető.
Lefüggönyözött
cirkuszkocsiban
utazom át hazámon
hogy ne ismerjenek rám
barátaim
és ellenségeim.
Azon az estén
Megjött az este hogy téged elaltasson
de egy csillag áll a vártán fényhangokon rikolt
felhő mögé bújt hogy könnyeit elrejtse
szerelmesek pásztora a telihold.
Sziget ez a város ahol csak te és én vagyunk
hiába sikong a csillag hiába les
két szép kezemmel mondom el hogy szeretlek
s te különös illattal súgod nekem szeress.
Az akasztott prófétát nem irigyli senki
eltűnik az árnyék ha fürdeni fénybe lép
szerelmünk titkait mi nem vetjük tűzre
minden jóra születik bennünk új remény.
Csillagon és tüskebozóton áttört szerelmünk
lánya és fia vagyunk mi a tiszta fénynek
hallgasd közel egy rózsa lélegzi be mosolyunk
amott láthatatlan rigók énekelnek.
Halk szavak
Bölöni György sírjánál
Békesség Veled, aki voltál szörnyű viharokban
barát és bajtárs.
Szilágyság földjén tipegő gyermek, nagyvárosok vendége
bátorsággyarapító kíváncsi napbanéző.
Halott vagy Te már de ez csak látszat. Igaz
hogy elmentél de előbb jeleket írtál
a szemünk elé igéket súgtál
a fülünkbe igazságról hűségről.
Aki így indul el annak végtelen az
útja. Nem szakadhat el azoktól
akikkel valaha is együtt dobbant a
szíve.
S a Te szíved dobogását kihallottuk a
csendből a szegények sirámaiból
valamint a tömegek harcizajából.
Örvényeken és szakadékokon át meneteltél
fáradhatatlanul. Nem
hősi vakmerőséggel inkább a bátrak
nyugalmával. Hiába rajzolta eléd
fekete útvesztőit a tér hiába zuhogott
Rád az idő jég- és tűzesője.
Nem inogtál meg a viharban
nem untad el a hajnali koránkelést.
Ott álltál az őrségen. Érzékeny
emberi lélek és keményre vert acél
voltál egyszerre.
S íme most a súlyos föld alá rejt a
halál. De hiába acsarkodik hiába
kaparja Rád a göröngyöket. Nem
téphet ki a szívünkből.
Ősi családi fészked legyen a mi szívünk
ó drága barát az örök pusztulástól
sem rettegő bajtárs.
Nyári kép
Kilenc szomorúfűz sírja
ezüst könnyeit
a folyóba
kilenc szűzlány
belepisil
a folyóba.
Kilenc tüzes hasú béka
lapul
a parton
kilenc legényke
danolászik
a parton.
Én egyedül lépegetek
a dombon
aranyat csurgat rám
a nap
szelíden cirógat
a szellő.
Kilenc fűzfa
kilenc kislány
kilenc béka
kilenc legény
ne sírjatok
ha már vagytok
vigadjatok.
Termékenyítő borulat
Zuhog az eső
oly sok jámbor oly sok imája
mit sem ért el
s ez a vadul megeredt eső
ezüst huzalaival összeférceli
az eget a földdel.
Látok egy kezet
egy öregasszony soványka kezét
úgy feji a nagy fekete ég tőgyét
ahogyan gyerekkoromban a tehenet fejték nálunk.
Bőven ömlött a sajtárba
néha mellé és lucskos lett a föld.
Meglásd ettől az esőtől is felpuhul
a mi földünk
amibe búzát és rozsot vetettünk.
Dicsőség a gondviselésnek
dicséret a jó munkának.
Sírfeliratom
Éltem bár nem akarták hogy éljek.
Dolgoztam bár nem hagyták hogy dolgozzam.
Meghaltam. Mi mást tehettem volna.
Bocsássátok meg minden jóságomat.
Az öregedés gondjai
Gyerekkori emlékeim között
egy zöld madár csapkod szárnyaival
tört szárnyaival összekeveri
az időt és teret.
Gyerekkori emlékeim között
nádat tör iszapot túr egy harcsa
hosszú bajszával összekeveri
az időt és teret.
Néhány év múlva ha megöregszem
kertemet nem gondozza majd senki
hová legyek emlékeim között
időben és térben.
Gyerekek játszanak az udvaron
Ó szentséges lila ígéretei az égnek
s itt lent a széttört moslékostál
ragyogása az alkonyatban.
Ó szajhám vezérem királyom
halld meg jó anyámat amint
térdre borultan értem könyörög.
Döntenem kéne végülis kié legyek.
Magamhoz vagyok kötözve
magamba vagyok gyömöszölve
s ha mégis kinézek a hasadékon
akkor is csak magamat látom
valahonnan a távolból közeledem
millió tükörképem kíséretében
mint egy lábak nélküli zarándok
mint az a bizonyos haldokló
akit nem akar nyergébe emelni a halál.
Ó egek fényben sütkérező szentjei
s ti hatalmasok itt közöttünk
fogadjátok el anyám könyörgésének
feketevörös gyöngyszemeit.
Engedjétek meg ó
hogy kibontsam szárnyaim
és elköltözzem e jégbefagyott világból
engedjétek meg hogy leváljon rólam a
tojás héja
hogy kitörjek a rácsok közül
melyeket saját erőm épített körém.
Ártatlanság bűne
Drága szűz
hamu hull fejedre
ártatlanságodért
vezekelsz
tudod jól
érdemtelen
a föld
melyben
sem a gyom
sem a virág
nem üti fel fejét.
Csak éjszaka
ne lenne soha
gondolod
ó a gonosz alakzatok
az égen
buja illataikkal
a kertek
a tengerhez hasonló
felgyülemlő vizek
partjaikon
mezítelenül
sétálnak
a gyalázatos férfiak.
Könnyeim megerednek
ha látnom kell őket
izmos karjaik
mintha összeszorítanák
szívemet.
Látnom kell
szőrös mellüket
kemény combjukat
rettenetesen mohó
szemüket
az ártatlanság
s a bűn összekevert
mérgétől szenvedek.
Szűz Anya
minden asszonyok
nővére
zárd be
szívem kamráit
szögezd le
szemem
remegő pilláit
hogy ne mardosson
ártatlanságom bűne.
Hozzád
hasonló legyek
ki bűn
és kín
nélkül szülte meg
ártatlansága virágát.
Olcsó utazás
Vaksi fapados kocsiban utazom
harminc kilométer sebességgel
munkások és munkásnők között.
Idegenül zsúfolódtunk össze
de jól megértjük egymást.
Az egyik azt mondja
cudar meló kilóg már a nyelvem
a másik azt mondja
jó éjszakám volt szeretett a szeretőm
a harmadik azt mondja
nem sokára Kínába megyünk szerelni
egy kamasz legény furulyán játszik
ingatja hozzá a fejét
szép feje van
akár egy óriási rózsabimbó.
Nézem őket s közben felkelt a nap.
Hétfő
szánnám ha nem szeretném őket
de így akárha meztelen lennék
megfürdök
szavaik hullámzásában
tekintetük melegében.
Rossz széljárat
Egy célba visz minden út
ne rohangássz
ide-oda.
Éjszaka hogy hazafelé jöttem
az erdőszélen
farkas osont mögöttem
mint a saját árnyékom.
Nem fordultam hátra
egy csillagot néztem az égen
az ő remegő csillagát
kértem óvjon meg
a haláltól.
Hetven éves vagyok
mondtam
de tudod jól
még nem is éltem
csak reménykedtem
és dolgoztam.
Báli jegyzet
Valami bősz zenére táncolnak
fiatalok mint a nyári hajnal
és vadak akár megannyi tigris.
Tulipánok remegő szirmai
mint az ő kezük vörös árnyéka
s az ég kapuján most tört ki a szél
hordja már viperanyelv híreit
szűzről és cédáról egy pofából.
Látni kívánlak kósza szeretőm
akit én még sose gyaláztalak
a gyalázatba fúlt világ előtt.
Mit nekem ki búzáját szemezted.
Hódolat szép fehér szárnyaidnak
hiszen te otthon aluszol most is
gyöngykoszorút álmodsz homlokodra.
Barátkozás megbánások nélkül
A kutyám göndörszőrű, fiatal puli. Fekete, mint az ördög, de angyali lelket hord magában, mondta egy festő barátom,
mikor először látta. Sokat alszik, s ha felébred, hosszan nyújtózkodik, és úgy néz körül a láthatatlan szemeivel, mintha
még sosem járt volna ezen a tájon.
Csupa sértődékenység és affektáció. Visszája minden vadállatnak, de nem tagadja meg távoli rokonait, ha el akarod
venni tőle a csontot. Ennyiben valódi testvérünk nekünk, embereknek is. Telhetetlenül kívánja a szeretetet, de visszaél
vele. Mit neki a világ ostoba törvényei. Rohan a száguldó autók után, s a kerek arcú, bamba holdat le akarja ugatni az
égről.
Megtaníthattam volna ilyen vagy olyan produkciókra, de nem, nem. Ő olyannyira önmagát éli, ahogyan mi azt sosem
tehetjük meg. Nincs barátja, nincs vezére, nincs Istene. Elég önmagának. Nem dolgozik, hanem játszik. Nem tudja, mi a
pénz, és nem fecsegi el, kinek ki a szeretője.
Ha dolgozom, cipőm orrára fekszik, mintha aludna, s én látom, már ott bolyong verssoraim ligetében, figyel, idegen
lábnyomok után szimatol.
Néha felugat, hogy tudomásomra hozza jelenlétét.
Nyitott ablak az éjszakában
Hollófekete ez az éjszaka
hollófekete ez az éjszaka
hová tűnt a kis varrólány
hol a hajnal kakasa.
Kukoríts már kakasom
hogy ne féljek a csendben
hogy ne féljek a csendben
hová tűnt a kis varrólány
kurta inge merre lebben.
Hollófekete ez az éjszaka
hollófekete ez az éjszaka
jaj merre induljak el
hogy hajnal előtt rádtaláljak.
Hollófekete ez az éjszaka.
Novemberi kánkán
Kinyitottam az ablakot
és hallom
a vad északi szél
ordít.
Az utca fekete
pofájából tör elő
és ordítja
vérengző diadalát.
A megnyomorgatott fák
sírnak
leszakadt drótok
kaparják a falakat
gyors röptű
vörösesbarna
vércseszárnyak
az égen.
Itt az ideje
hogy a gyámoltalan lélek
térdre hulljon
és kiokádja
bűneit.
Az éjszaka
romhalmaza közt
gyáván megbújik a rabló
érzi hogy ebben a sötétségben
minden jel
láthatóvá válik
minden liliomtipró
átkozza magát
minden kereskedő
a csalások emlékétől szenved.
Mi értelme a tollnak és papírnak.
Ki mérte rám a büntetést
hogy torkom állandóan
tintával legyen tele
s hogy lássam a nyomorúságot
a hiábavaló vágyódást
a sápadt kétségbeesést.
Becsuknám az ablakot
a falakat legjobb szeretném
egészen magamra húzni
de íme
nem találom a kezem
valahol a szél fogai közt
morzsolódik.
Kiszolgáltatott
és elhagyatott
vagyok
nagyon.
Beszéljenek róla
Mindenki mást lát benned
virágot gyöngyöt madarat
én csak téged látlak.
Dús hajad fonatát
szemed mélységét
ajkad pirosát
melled fényét
hasad árnyékát
oszlop két lábad
kígyó két karod
íme csak téged látlak én.
És jönnek a zenészek
akik azért születtek
hogy szépséged dicséretét
muzsikálják
a remegő csillagok alatt.
Megveregetem a vállam
Ennek az útnak sose lesz vége.
Ó szegény anyám és szép szeretőm
ha tudtátok volna ki vagyok
egyetlen könnyet nem ejtenétek értem.
Arra ítéltettem valahol messze messze
hogy egyedül baktassak ismeretlen tájakon át
keresve önmagam szelíd nyugalmát.
Ennek az útnak nem lesz sose vége.
Nehezen bár de előre török mégis.
Amerre jártam
házak szoknyák kibomlott hajfonatok
emlékeznek rám vágyódón
és sok apátlan gyerek születik utánam.
Ennek az útnak nem lesz sose vége.
Így remélem hangtalan
s a fekete viharfelhők alatt továbbmegyek megint
hálálkodón sokformájú sokszínű éneimért
melyek ismeretlen világokból bukkantak elő
és az ismeretlenségbe térnek meg nyugodni.
Rózsa rózsa rózsa
Lassan bomlik szét a rózsa
szirmai a végső tűzön ragyognak
bíbor díszei nyárvégi napoknak.
Ne sírj te lány ne sírdogálj
rólad muzsikál a nyári este
emlékszem még szemedre szép kezedre
s hogy ajkad ajkamra szállt
ahogy madár inni száll a tóra.
Néked ajánlom e dalt is
szerelmem kertjében kifeslett rózsa.
Főnix énem
Olyan vagyok ma
mint a friss kenyértörés
szétosztom magam
a sóvár szemeknek
kapzsi kezeknek
marcangoló fogaknak.
Távolból egy
csillag vigyáz rám
asszonyi hajszálon lóg
és benéz az ablakon.
Nem történhet velem
semmi rossz
végül is
nem én
hanem a gyilkosom
hal meg.
Saját véremből
születek újjá
és szétosztom magam
a jégmarta köveknek
fényszomjas rózsáknak
fogságba esett keselyűknek.
Biztató
Dalolj csak énekelj te
testetlen madár
égi partokon sétáló
fújd a dalt mi benned születik meg
sírva ébred s aztán felszáll
a csillagok kék tavába fürdeni.
Az unalom és félelem szőtte ég
hiába hunyja le millió szemét feletted
jól ismernek téged e város sikátorai
gyárak és műhelyek népe
jövendő lázrózsáit tenyésztők.
Várják hogy szólj róluk is olykor
lányaikról kik bűnbeestek akaratlan
fiaikról kik minden áldozatra készek
az eszméért mely a valóság tején növekszik.
Így gondolom én és énekelem
e változó világot rút fintoraival
álmaimnak húsos nagy gyümölcseivel együtt.
Mind rokonaim ők s hiába
takarnám el arcom gyűrődéseit
rámismernek ahogyan én is rájuk ismerek
lépteikről hangjukról illatukról.
Léptek hangok illatok
csupa részegítő valóság
vágyaim íme szárnyszegetten vergődnek
mégis szállok dalolva egyre
s látom a népeket ahogyan vándorolnak
kihűlt lángok végtelen sorfala közt
látom felém közelednek bárha ők nem látnak engem
sejtik csak hogy vagyok értük élek
velük szegem meg kenyerem iszom ki borom
és lépegetek mellettük az úton
csontkemény göröngyein az időnek.
Hajókázás
Kislányom és kisfiam akik nem voltatok soha
hol bolyongtok hosszú évezredek óta
hogy egyszer sem jelentetek meg ablakom keretében.
Fehér ruhátok rég elrongyolódott
és bevéreztétek a tiszta szép havat.
Gondolom a rózsatő tüskéi közt
szenvedtek a vén hold bűvöletében
feledve világunkat és engem
békétlenkedő atyai szívemmel.
Sárgarigó
A fülemülék, ezek a bujdosó éjszakai zenészek már elhallgattak s most ő gyújt rá egy füttynótára, ami ostoba, de
beférkőzik a szívbe.
A napkelte fényszálain hintál, boldogságában meg akarja hódítani a világot. Segít neki a hajnal. Közösen ölték meg az
éjszakát, s most duhajkodnak mint a részegek.
Öreg barátom, ülj ki a fonott kertiszékbe, és örülj annak, amit ők oly fennhangon dicsérnek. Hagyd fenébe a
szomorúságot, a bölcsek kövét és a könyveket. Éhséged enyhítsd reménnyel, szomjúságod ígéretekkel.
Hogy füttyébe kezdett a sárga rigó, nem az vagy te, aki voltál. Szólj holnapi énedhez, aki máris elindult, hogy védje az
ostromolt város kapuit.
Szavaim röpítenek
Szívemmel tüdőmmel
vérem forróságától
pattanásig duzzadt ereimmel
tartom a kereket
amivel mondataim iramát
kormányozom.
A határtalan űrben
rohannak szavaim
egy feltörő ének
fénypelyhei
és bánatfoszlányai.
Bizonyosan tudom
elérlek én téged
valahol egy csendes tisztáson
a patak tükrében
vagy a tea illatos gőzében.
Kedves gazellám
nem maradhatok egyedül
sem a nappal fényívein
sem az éjszaka bozótjában.
Álmom kinyílt kapujában
hallottam kiáltásod.
Kétségbeesett hang volt ez
s mégis oly szelíden közelgett
mint a bárányok bégetése
mint egy újszülött csecsemő
első sírása.
Ó bolondul örvénylő szelek
minden hordaléka a kiáradt folyóknak
nem törhetitek ketté az én
fényből szőtt szárnyaimat
és szállok csak szállok eltakart szíved
felé
mert emlékszem még a napra
mikor karjaimba dűltél boldogan
és érzem még az áldott tüzet
amit a te két combod gyújtott alám.
Némi túlzással
Nem megyek el tőled
a szomszéd házig se megyek el.
Őrizlek mint börtönőr a rabot
s én közben
a te vasbavert rabod vagyok.
Se barátom se hazám többé.
Letérdelek ha kívánod
és imádlak.
Mélyen lehajtott fejjel
mormolom
a tiéd vagyok
egyedül a tiéd.
Érints meg ujjaiddal
deríts fel mosolyoddal.
Búcsú
Ami volt már nincs tovább
jövendőnket ki jósolja meg
rozsdamart az őszi táj
a száraz ágakon már
csak a mi szívünk remeg.
A réten át távozott
fehér kendővel intett búcsút
s ment ment már nem is láttam
mint sebzett madár tolla
hullott rám az első hó.
Rabságban
Rólad szólok
hidegen
mintha
könnyek hullanának
a jégcsapokból.
Egy kéz
öt ujján
öt maskarabáb
táncol
s te vagy az egyik
a másik
harmadik
negyedik
ötödik is.
Isten verése rajtam
csak téged látlak mindenütt.
Sok szép szóval
tőrbe csaltál
s most a lábaid előtt ülök
egy zsámolyon
és gyűlölöm magam.
Öregasszony énekelget
Arany a nap
ezüst a hold
de nincs olyan
nap
nincs olyan
hold
aki lehajolna
hozzám
átölelne
engem.
Kinek kéne
öregasszony
mire jó egy
öregasszony.
Bükkfa vagyok én már
nem is asszony
mészkő vagyok én már
nem is asszony
nem kívánja senki
az én ajkam
nem kívánja senki
az én mellem.
Darvak szállnak
fenn az égen
mondjátok el a világnak
szép madarak
hogy élek még
az édes pálinkát
szeretem még.
Kaláris-majális
I.
Gyerek voltam
mint a többi száz
vízre jártam
sanda kis halász.
Gombostűvel
keszeget fogtam
döglött halam
az égre dobtam.
Holtan szállt a
csillagok között
s egy éjjel más
tájakra szökött.
Azóta is
ezüstfehéren
ott lubickol
egy lány szívében.
II.
A lovamnak négy lába van
libámnak csak kettő
kell-e néked kell-e néked
kőszívű szerető.
Fekete vad szeder
kicsurog a tálból
faragtam neked nyoszolyát
vörös rózsafából.
Gyönyörű szép rózsafám
tövestől kivágtam
mégsem jött el a szeretőm
napkeltéig vártam.
Egybefont gyökerek
Kivetettem a hálót
fogtam benne Istent és Embert
görcsös homlokú sziklaszörnyeket
virágos kerteket közepükben kastéllyal.
Átléptem a küszöböt
a termek üresek voltak
mert te a tengermély dzsungelében rejtőztél
magányos és szűz akartál maradni
minden idők leforgásáig.
Horoggal és szigonnyal kerestelek a mélyben
mert hiányoztál nekem rettenetesen
szemem és a szívem egyszerre sírt utánad
véres könnyekkel a nyílt tengeren.
Miközben a vadszelek ellen húztam evezőm
hangosan imádkoztam
ó kegyetlen sorsom ha megadnád nekem
hogy lássam szép fehér hattyú nyakát
hogy megcsapkodhassam két fiatal combját
hogy csókolhassam és elbújhassak benne
legalább egy éjszakára.
Mindent láttam
mindennek a színét és visszáját egyszerre
csak őt nem láttam ott ahol kerestem.
Már féltem az átoktól és gyűlölettől
ami elgyötört szívemben csírázott
és ekkor és ekkor
gondolhattam volna az ég nem hagy el engem
egy áruház lépcsőfokain találkoztunk
éppen önmagadban gyönyörködtél
mikor rámismertél a tömegben
együtt haladtunk tovább az ismeretlen felé
miközben irigyen bámultak utánunk
a végtelen hétköznapok emberei.
Krétakör
Nagy fekete macska
szalad át az úton
keresztben az úton
nagy fekete macska
szalad
a madár kék árnyéka után.
Ó az éber macska
a madár kék árnyéka után
keresztben szalad át az úton
miközben szörnyű hasából
kilenc kölyke
kívánkozik a világra.
A homályban egy asszony
keresztet vet magára
hallja hogy a végítélet
trombitái szólnak
és íme
a fekete macska
a nagyhasú macska
a sárgaszemű macska
közbenyávog
kilenc leendő kölyke helyett is
kilencszeres éhségét nyávogja
s az asszony a homályban
úgy véli hogy a végítélet
trombitái szólnak.
Menekülne
de saját magától
nem tud elmenekülni
csak nézi a fekete macskát
nézi ahogy a madár kék árnyéka után
keresztben átfut az úton.
Borzasztó.
Szerencsétlen bajtárs
Nem vagy te kutya miért öltögeted a nyelved
nem vagy te szamár miért legyezgeted magad a füleiddel
félve az időtől és a tértől baktatsz a sikátorban
és senkit nem fordít utánad a kíváncsiság
senki nem küldi feléd sóhaját.
A menekülő fut fut
valahová túl az életen a semmibe
s már éppen megnyugodna tán
mikor észreveszi hogy nincs körülötte
a város ahol annyi szomszédja cimborája volt
se csillagos ég se virágba borult kertek
egyetlen béka kuruttyolását nem hallani
egyetlen madárszárny nem terül szét a levegőben
senki nem nevet senki nem sír
csak a csönd ólomsúlya s az üresség
kriptaboltozata van jelen.
Berúgtál a világtól
anélkül hogy ízlelted volna az alkohol mérgét
lásd a gyávák puhasága
a puritánok szüzessége mitől sem védett meg téged
hallgasd a szíved dobogását
csupa riadalom csupa könyörgés
a kutya hűsége s a szamár makacssága tömte el
renyhe nagy tested artériáit.
Horogra akadtál testvér a halál bárkája vontat
gyermekkorod vad sodrásain át.
Kiáltasz de nem tudod kimondani
mit kívánnál mitől szenvedsz
belep az út pora majd jeges eső hull rád
s ha egyszer megtalálják nyüvek rágta hullád
szívüket a rémület tőre veri át
de nem mondanak feletted imát.
Dióhéjban
A méhek már elszálltak, este van, de aki teheti, még mar egyet a szomszédján. Mi dolgom itt, kérdezem. Nincs válasz,
de azt láttam, hogy a tamariszkuszfa kegyesen virágzik. A költők sorsa, hogy mindig a szenvedők mellé álljanak,
rántsák elő nem létező kardjukat, bízva a győzelem nagyon kétértelmű ígéretében.
A méhek már elszálltak, de nem borít be bennünket a nyugalom palástja, hajónk kormánya mellett nem áll senki, nem
küldik utánunk zsolozsmáikat az apácák.
A méhek már elszálltak, este van. Két barátom közt lépegetek, Bangóra felé. Egyik barátomat megnyomorította a
háború, s azért, ha idegenekkel találkozunk, vidáman fütyürészni kezd, nehogy szánakozzanak felette. A másik barátom
valóságos vasgyúró, de ha idegenekkel találkozunk, megátkozza őket, mert nem szánakoznak felette. Közben feljött a
hold, tamariszkuszfánk a nyugalomra tért méhekről ábrándozik.
Falum éjszakája
Békásmegyeren
a hasas nagy békák
bürök száron
szerelmük bánatát
fuvolázzák.
Tekints le rájuk
hold
alabástrom szemű
elvarázsolt
királykisasszonyok
királyfiak mind
hozzád könyörögnek
megváltásért.
Hold hold
vérbemártott szarvú
isteni állat
ígérd meg nekik
fájó szívüket
nem tapossák el
ezüst csülkeid.
Fekete tábla
Merre vezesselek
te szegény vak
magadhoz szorítod
a karom
és bízol bennem.
Emlékeidre
támaszkodva csupán
mint koldus
a botjára.
Szegény vak
neked adnám
testvéri szívemet
de mit érsz vele.
Hallod tán
hogyan gyötrődik előttünk
a tenger
fölöttünk
a tornyok harangjai
zokognak.
De nem látsz semmit
a színekből formákból vonalakból.
Micsoda függöny lóg előtted
hogy nem tudod letépni.
Parádé
Ez az a nagy fogadónap
ahol borral kínálnak
mert tudják hogy nem iszom.
Négy üvegfal közé zárva
egész ibolyavilág.
Keresem az asszonyom
akit én szépnek tartok
s ő hűséget esküdött.
Ott áll súgja már valaki
most éppen mezítelen.
Elindulok s hiába
nem találom meg az én
egyetlen virágomat
az ő virágaik közt.
Ez volt az a fogadónap
ahol gúzsba kötöztek
és kifosztottak.
Felajánlás
Legyen tiétek éjem és napom
ó kutyaszorító sötét utcák
zászlókkal megtűzdelt terek
grundok ahol a kölykök tűzzel játszanak ma is
ó zűrös erdői a szegénységnek
s ti selyemfiúkat és versenyt futó kokottokat
tenyésztő fényes boulevardok
mint aki saját magát áldozza fel az oltáron
legyen a tiétek mindenem.
Megemésztettem az ételt amit eddig ettem
s a börtön négy fala közé zártan is láttam
amit látni kívántam a világból
mert egy velem aki sose zárja be kapuját
láthatatlan szárnyakon láthatatlanul száll el
őrzői elől amíg ők fegyverüket tisztítják
vagy olcsó szajháikról beszélnek éppen.
Ó költészetem apálya dagálya
tengerbőséged kimeríthetetlen.
Magamban én is csak egy vagyok
de minden ízem millióval szorozhatom
így történhet meg hogy egyazon időben
altatom el a szenvedőt és keltem fel a harcost
dajkállak téged is ha nem is tudod
bennem élnek mind akiket megöltek
s azok is akik csak ezután születnek.
Megemésztettem az ételt amit eddig ettem
s amit még nem ettem meg arra éhes vagyok
ha kell elhagyom a földet hogy kikezdjem a csillagokat
oly éhség kínja gyötör amilyen kínja csak
az éhhalálra ítéltnek lehet.
Olyan vagyok mint az ember vagy inkább mint a föld
éhes és szomjas a terhesség lázában égve
s úgy mint a virágok anyja gyümölcsök dajkája
mindenem neked adom világ
utcák terek városok hazám.
Való lényed tarka szőnyegét szövöm én
sír és dalol felettem a torony hangja
tollam hegyén rózsa nyílik csodaszép.
Úgy általában
Ez a város ahol születtem
hetvenhárom lépés a toronyba
ahol annyiszor vertem félre a harangot
hetvenhárom utca szerteágazón a világba
ahol annyiszor kerestem könnyed lépteid
nyomát
hetvenhárom gyümölcsöskert kapuja
ahonnan minden tavasszal elűztek.
Hetvenhárom bíborszín gyöngyszem
a tengerből hoztam fel néked
hetvenhárom gyönyörű álmom
egy sem teljesedett valóra
hetvenhárom gonosz ellenségem
nagy türelemmel ássa síromat.
Íme ilyen a város ahol születtem.
Virradat
Virágos kert
a hajnal ölében.
Szőlőfürtöt
csipeget egy rigó.
A sűrű porban
juhnyáj vonul
gyapjúbundákban.
Én a verandán
dolgozom
köröttem
csend
tollam hegyén
fény.
Fekete galambjaim
Vércse köröz a magasban
sugár nyilak verik át a testét
csőre acélból van
körme acélból van.
Két fekete galambom ül
a behavazott háztetőn
gyöngy kis szemükkel
nem látják
a halál árnyékát.
A vércse lejjebb ereszkedett
hamis felhőrongy takarja.
Két fekete galambom
a behavazott háztetőn csókolózik
semmit sem látni
a fehér dunnák közt
csak őket látni pontosan.
De én már nem kettőt
csak egyet látok.
Másikkal
messze száll a vércse
fekete pelyhei úgy hullanak alá
ahogyan tegnap a hó hullott
szűz fehéren.
Összjáték
Menekülni menekülni
susogták a fák
a füvek is remegtek.
Tizennyolcan lapultak a gödörben
s a sötéten át csak az SS katonák
acél sisakjai ragyogtak feléjük
mint óriás bagolyszemek.
Menekülni menekülni
susogták a fák
remegték a füvek
de ekkor tüzet nyitott
a kis szakaszvezető
kinek még az álla sem pelyhedzett.
A fák nem susogtak
a füvek nem remegtek
tizennyolc gyalogos
gyorstüzelővel dolgozott
s mikor a bagolyszemek kihunytak
ott álltak egy park közepén
és máris hajnalodott.
Fiatal barátomnak
Harcolj amíg lehet
ne menekülj amíg lehet
szép forró a tested
szemedből a lélek
szinte ordít
az életért.
A gyáva alázat
nem adhat neked semmit.
Ha nem harcolsz
térdre kényszerítenek
ha feladod a reményt
a megbánás keresztjén végzed.
Kering és forr benned a vér
mint fákban az édes dús nedvek.
Nincs kerítés amit
át ne ugorhatnál
nincs írás a táblán
amit le ne törülhetnél.
Állj keményen és védd magad.
Pillanatok
Idegen kéz kopog
az ablakon.
Lámpám körül
egy szürke lepke száll
fényt ivó szárnya
ijedten remeg.
Egyedül vagyok
lapul bennem
a félelem
kinyitom a szám
de a hangom elveszett.
Ha te most
rám gondolnál
a haláltól
váltanál meg.
Tünemény
Kócsag áll
a kék folyó szélében
vörös csőre messziről
mint a véres tőr
csipkés tolltaréja
leng a szélben.
Kőbe vágott műremek
nem mozdul
fél a világtól
nem akar barátkozni
nem akar bepiszkolódni.
Olykor borzongás fut át rajta
lép egyet-kettőt
felnyújtja a nyakát
mintha az ég
illatát szimatolná.
Alkonyattal
mint aki elunta
a tétlen szemlélődést
szétcsapja óriás szárnyait
és felröpül igazi hazájába
a könnyű báránygyapjas
felhők közé.
Fiatalok és a hold
A parti jegenye
ágai közül
erre sandít
a hold.
Időnként felhők
úsznak el előtte
ilyenkor vérkönnyesnek
látszik.
Miért bújt el
a fák és felhők mögé
kire leselkedik.
A töltés élén
egymást átkarolva
fiatal szerelmesek
haladnak.
A fiú kérdez valamit
a lány
nem mer rá válaszolni.
Hallgat
arcát is elfordítja
nehogy a hold
belelásson
a szemébe.
Végtelen pillanat
Nincs múltam se jövőm
a pillanatot élem
saját gubómba zártan
de ez sem tart soká
felfalom magam
mint zsákmányát
a ragadozó.
Mert enni kell
mert inni kell
s a költő
nevetséges akrobata
kéjjel önmagát
fogyasztja
a nyilvánosság előtt
egy túlzsúfolt cirkusz
porondján.
Két karom ha kitárom
a világot ölelem át
szegénységem zsinegére
fűzöm gyöngyeit.
Nyomorult zsibárus
eladnám magam
de se testem se lelkem
nem kelendő portéka.
Félnek tőlük.
Elrejtett fogaikkal
mintha visszamarnák azt
aki beléjük harap.
Valami tévedés áldozata vagyok
ó emberek.
Nem öltem meg senkit
nem raboltam ki senkit
megalázottan járom a világot
s akár egy koldus
éhségemről
szomjúságomról
énekelek.
Végső órák
Gondolhatnád, mindenki és minden alszik. Te is fáradtan bámulsz a semmibe, észre sem veszed, hogy a csalódás foglya
vagy. A pozitív és negatív között állsz, ezért nincsen éle a tárgyaknak, kontúrja a foltoknak. És úgy érzed, te sem vagy.
A nappal és éjszaka egymással terhes. Így születik meg csemetéjük, a hajnal, aki máris errefelé jön az olajtól fényes,
pelyhektől puha úton. Mezítláb jön, mint a kísértet, és lámpát tart a kezében.
Az ablakok szárnyai kitárulnak, fekete keresztjük elvész a fényben. A harmat csillámai szintén megszűnnek létezni. Az
ég drapériáin itt-ott átmarja magát egy csillag, de senki nem int feléjük búcsút.
A hold még virraszt, egyedül a hold. Ezüst hálóba szövi a tornyok mozdulatlan galambjait.
Megfejthetetlen jegyek
Hol a legszebb dal
hol a legillatosabb rózsa
katonák jártak erre
s minden a föld alá bújt.
Ne halld
hogy miről beszélek
te csak evezz tovább
szembe
a sodrással.
A víztükör
egy felejthetetlen arc
töredékeit ringatja.
A te szerelmed
emléke ez
egy álom
visszfénye
a csillagok füzérében.
Megváltó írás
Szobám ablakát eső ostromolja
jégeső mintha egy világ dühöngne ellenem.
Korommal mázoltak be
és szitává lőttek szét engem.
Most sírsz fehér véredet hullatod alá
nyilván hogy lemosd rólunk a szenvedés jegyeit
de mi gonosz elkorcsosult állatok vagyunk
örökre megtisztíthatatlanok.
Hiába is sírsz hát szép egem.
Itt ülök homályos szobámban
egy végtelen tintafolyó partján
reményeim törmelékével játszom.
Vallomás
Azt mondják
nagy bűn az én örökös nyugtalanságom.
Mindig mást kívánok mint amit adnak mindig
másfelé tartok mint amerre irányítanak.
A végtelenbe nyúló veszedelmes utakat szeretem
a keménységet
a vörösen izzót
a megfagyottat
a harci indulatot
amit az igazság forrása táplál.
Ezért szeretem a gyerekeket is
az új világ nedvdús palántáit.
Az ő játékos életük
az én acéllá kalapált életemhez hasonló.
Nincs bennem hiúság
se irigység.
Jóban vagyok magammal
és végzem a dolgom
mint aki
a rendtevés
az építés törvényének
híve.
Július
Tűznyár őrült lobogás
porba hullt az érett málna
lehullt csókod nyomán is
rablók szedték le a rózsát.
Aki szép és fiatal
irigylem őt már bevallom
a te szépséged kedves
tőrvetés és halál nekem.
Halld szenvedésem hangját
lásd meg két törődött kezem
ha én nézlek a mélyből
elmos a fény láthatatlan.
Ami múlt hát semmi lett
tévelygek egy sáros úton
hogyan daloljak rólad
azt sem tudom hogy ki voltál.
Magja egy dalnak
Az éjben az éjben
bujdosó fülemilék trilláznak
de alszik a sok igás állat
és a parasztok
izzadt dunnák alatt
ők is alszanak.
Remegő hangok
fátyolába bonyolultan
nyújtson vigaszt egy fülemüle
mert elhagyott ő
kinek lábnyoma
az üde virágágyak közt
sötétlik.
Ő is
Kifordult a szememből
s azon az úton haladt tovább
amely a palánk mögött
porzik fehéren.
Csak az az út
világított előtte
s csak én tudtam távozását.
Tépett rongyok
a csillagtalan égen.
Valamiféle állat vinnyog
a szél karmai között.
Mintha viharban állnék
pedig csend van
befonnak az éjszaka szárnypihéi
lélegezni sem merek.
Macskalegenda
Döglött macska nem kerül az égbe
mondta szomszédasszonyunk az este
tízet ütött pont a toronyóra
s ő herélt nagy kandúrját kereste.
Az utcán kószált még néhány részeg
röhögésztek a szomszédasszonyon
házról házra rohant a sáron át
gondoltam kár érted szegény rokon.
Rokonnak éreztem nem tagadom
szűzi szerelmem céda anyja volt
hastáncot járt most is szálkötélen
és várta hogy átölelje a hold.
Uramisten miért büntetted így
láttam hogy az ott fent nem is a hold
lucskos őszi felhőrongyok között
egy kandúr pihent vertezüst halott.
Látomás
Elveszetten az
időben
elveszetten a
térben.
Egy árnyék
ballag
a fényháló
túlsó oldalán.
Téveteg útján
a börtönök
emlékei
osonnak
utána.
Belép
egy sosem volt
szobába
s látja magát
szál kötélen lóg
a bemocskolt
tükör előtt.
Példabeszéd helyett
Elítéltek, mert ártatlan voltam. Védekeztem, igaz, hogy nagyon lanyhán, s ők megmagyarázták, nincs nagyobb
gonoszság az ártatlanságnál. Mesteri függőhidat és kilenc velencei bárkát ajánlottak fel szökésemhez, de én maradtam.
Jézus és Barabás állhattak így Pilátus előtt, s én mosolyogva néztem, hogy a tömeg nem engem, hanem Barabást
szabadítja ki a bírák karmai közül.
Elhurcoltak, mert bebizonyították, hogy ártatlanságom valóságos lázadás az emberek általános életmódja ellen. Igazuk
van. Acélpenge az ártatlanságom, hosszú évezredek alatt kiagyalt méreg és modern golyószóró, főképpen pedig olyan
néma jelkép, amely éjjel és nappal egyformán vádol.
Kigombolt gallérral, nyakkendő nélkül jártam, mintha csak életem, nyomorúságos életem kezdete óta a kötélre várnék,
amiről majd úgy csüngök alá, akár anyja köldökzsinórjáról a rothadó gyümölcs.
Abból élek, hogy nem félek a haláltól. Élvezni tudom, ami tilos, s nem azt utálom, aki szolgál, hanem aki szolgálatot
követel a gyöngébbtől. Kemény homlokom fájó idegeim bozótját rejti, halak, madarak és dús növényzet élnek
sűrűjében, védenek árulóim és rágalmazóim ellen. Miután fejemre hullt ítéletük, a magam céljának mezsgyéjére léptem
ismét. Megtaláltam otthonom s a színes asztali abroszt, amivel eltakarhatom fájdalmam. Nem állok meg az örvény
szélén, úszom tovább az ár ellen.
Ó, gyönyörű, vad zuhatagok, mossátok el üledékét a múltnak.
Néhány vonás egy portréhoz
Hogyan érhetném el a túlsó partot. Ha örvénybe kerül a csónak, félelmeim és bánkódásaim ellenem törnek, mint a
ragadozók. Ostort ragadok, birokra kelek velük, hogy megfojtsam valamennyit. De Uramisten, én szültem őket, az én
vérem csatornáin érkeztek, s így a saját erőm és dühöm tör ellenem százszorosan.
Az est homályában, őszi köd bolyhai közt teszem meg az első kísérletet, remélve, hogy a nagy tenyér majd alám nyúl és
átemel a zugokon, zátonyokon. A gyáva ember így okoskodik, feledve, hogy mennyi pofont írt már rovására az a
bizonyos nagy tenyér. De hiába minden, az a parancs, hogy át kell jutnom a túlsó partra. Bár születtem volna halnak
vagy békának, ihatnám most a tengernyi vizet fulladás nélkül.
De ki segít a bajba jutott költőn. A hullámok alól, a szennyes hordalék alól hallja kortársai üvöltését. Lasszót dobnak
felé, hogy maguk közé húzzák a mélybe. Egy ideig védekezik, aztán megadja magát sorsának. Belehal abba a
nevetséges fájdalomba, hogy senki nem gyújtott érte gyertyát, senki nem hullatott érte könnyet.
A hold gyűrűjében
A fenyőerdő mélyén itt is ott is megpendül valamiféle lapos melódia. Szűkreszabott ígéret ez az árváknak, akik
megszöktek az intézetből. A folyó partján állnak és elragadtatással nézik tükörképüket. Kislányok mind, remegő
galambokhoz és fecsegő papagájokhoz hasonlóak.
Láttam őket, de nem úgy láttam, mint az ígéret földjének liliomait. Illatukba mérget, nevetésükbe rozsdafoltokat
kevertek.
Hallottam őket, de nem olyan volt a hangjuk, mint a rügyeké, ha eső után szétpattannak.
Az út, ami közöttünk futott tovább kövekkel, szögesdróttal és csúszós békanyállal akadályozta találkozásunkat.
Vadkörtét ettem, s ők szétfoszlottak a holdsugárban.
Hullámtánc
Madaram a messzi égbe száll
harmat a zsenge füveimet itatja
s hogy itt az ideje ébredjek magam is
csahol a fatorony harangja.
Ó április kedélyes bolond
két arcodat mutatod felém egyszerre
kicsalsz a napra hogy gondtalan vigadjak
és fagyot küldsz ezer sebemre.
Tegnap sírtál ma fütyörészel
két arcodat mutatod felém egyszerre
de tudom már ki vagy rejtegetett titkod
egy vén kecskebak elmekegte.
Eldobott kő
Nem találja otthonát a legény
anyja hangosan siratgatja
hogy ködbeveszetten vándorol
egy vörös hajú lány után.
Maholnap oly szánandó lesz
hogy mulat felette a világ
aki ismerte nem ismeri meg többé
útjából a kutyák is kitérnek.
Ó szerelem szerelem
mért bünteted ily kegyetlenül
akad-e aki a láthatatlan tőrt
kihúzza szívéből.
Se otthona se szeretője
egy álom hálójába került
elvérzik a lányért
kit sose látott.
Nagyböjt előtt
Szedd fel horgonyaid álmodozó. A fügefák máskor zöld, most sárga ösvényei már ragyognak a nap bizonytalan
pillantásától. Olyan ez a kelő nap, mint ébredő szeretőm, alig sejted első mocorgását, aztán lassan felnyitja szemét, fényt
lövell, szétveti magát egész valóságában, s egyszerre betölti a teret.
Itt az ideje, csapd fejedbe micisapkád, és keresd meg azt, amit oly érzékenyen hiányolsz. Ifjúságod hullámai locsolnak,
és itt a deres ló, amelyen ülve felszabdaltad a teret és megközelítetted kedvesed hajlékát. Mindez a lehetőség ismét
előtted halmozódik, akár egy tál feltornyozott gyümölcs. Egyél, ízleld meg a termését e tájnak, s menekülj, ha majd a
folyó hullámai kitörnek medrükből, gyereksereg fújja nádsípját, s a felnőttek megérzik a közelgő forradalom
puskaporszagát.
Én is erre jártam egykor, ifjúságom vaskarikáját hajszolva, árkon-bokron át. Ma házam tornácán ülve figyelem lovad
szép járását, messzire lőtt nyilaid találatát.
Mérgezett órák
Meggyfa hajló ágán fekete madár
búgja és sikoltja a gyászóra dalát
azét az óráét mely érte feketült
hűlt korommá vak ember szemegödrében.
Hogy elmentél azóta azóta ó
nem kifelé csak önmagamba látok
harangok nyelvében sír most utánad a
madár s jaj nekem én is vele sírok.
Kényeskedés
A tarka pillangó nem kölönb
mint a szép fekete bolha
egy ganéjdombon születtek
hiába hogy az egyik röpül
hiába hogy a másik ugrik
egyképpen pusztulnak el.
Ha mégis választanom
kellene közülük
a pillangót választanám.
Emlékszem rá
milyen keserűség fogott el
csapodár ifjúságomban
ha észrevettem hogy a lány
aki mellettem feküdt
titkon vakaródzik.
Sajnos
az ilyen csekélység
nem egyszer fordult elő
hősi életemben.
Szorongás
Pillantásod tüzének
kezed puha lengésének
emléke
lassan
elfonnyad.
Pedig szép voltál
te voltál Semiramis kertje
tejút az égen
Notre Dame harangja
gyümölcsök íze
fémek nemes ötvözete is
te voltál.
Elfordulok
a kőrisfától
alatta ültünk utoljára
könnyeim mint kavicsok hullanak alá
a szakadékba
ami elől
félve hátrálok.
Elítélt
Kiűztek a házból
születésed ágyából
játékaid udvarából.
S oly reménytelen maradt a táj
oly virágtalanok a fák
oly ösztövérek az állatok.
Egyedül bolyongsz
szegény hazátlan
árnyéktalanul a térben
emlékek nélkül az időben.
Egy sóhaj nem fakad ki érted
egy csillag nem vett rád szemét
neved betűit hiába írtad
a város kapujára
senki nem olvassa el.
Kérdések
A palota rózsaszín termeiben
egy árnyalak kódorog hangtalan
áprilisi szél ráz ajtót ablakot
s a háztetőn egy vén kuvik rikoltja
Erosz Erosz tőled szenved a világ
hol van Júlia a bájos kisasszony
és Rómeó az álomittas ifjú.
De nagyon visszhangos ez az éjszaka
de nagyon vigasztalan ez a nappal.
Ki palotáját gyújtom fel először
kinek a sírját ásom meg én
vagy talán engem ölnek meg előbb – lehet
mért állok a zöld gázláng alatt
mért bámulom a könnyező fellegeket.
Kívánság
Takarjuk le éveid számát
a madár röpüljön ki az ablakon át
az ősz legyőzte már a nyarat
virág és pillangó hullatja hímporát.
Kamasz szerelmem álma csillag
eltalálsz-e még a régfelejtett házhoz
falvak és tanyák fehér során
az egekbe nyúlt torony eléd harangoz.
Ajtóm nyitva lépd át küszöbét
megválthatod még elátkozott halálom
dűlj le velem a vetett ágyra
hol a csók terem s beteljesül az álom.
A bűnbeesés dicsérete
Te voltál aki a gyümölcsöt letépte
nem a legendák lánya nem ő.
Nyáréveink borától részegen
bujdostunk el két hű szerető.
Csupa tiltott gyümölcs az eledelünk
ó tavaszunk nyarunk vad érkezése
nem félünk a világ vaskezétől
bár megértünk rég a büntetésre.
Ha letépted a gyümölcsöt az én szemem
szám és szívem is legyen a tiéd
nincs jajszavam árnyékom sincs már
vörös hajad koszorúja hogy kibomlott
az éjszaka csillagzáporát hinti szét.
Egy fal árnyékában
Elmennék innen, ha megérkezhetnék valahová. Becsuknám szárnyaimat, ha nyugalmat találnék nálad. Eladnám
kocsimat, lovamat, lelkem üdvösségét, ha lenne, aki letépi ablakom éj függönyeit. Nem az vagyok már, akit te csókkal
költögettél. Mindennek az árnyéka, mindennek a visszája vagyok. Már csak a bánat, a végtelen jajkiáltás az enyém, akár
egy holló száll, száll a tenger hullámai felett.
Hírthordó szelek
A városban mit a köd és füst rongyai takarnak
nyugtomat kerestem s rádtaláltam a homályban
két szemed világolt és éppen úgy vezérelt engem
mint ama Királyokat a csodálatos csillag.
Elhagyott bennünket a torz fák és kémények árnya
szabadon a tenger hullámain száll vitorlánk
egy még fel nem fedezett táj felé ahol már
parázsló szép ikernapunk várja születését.
Megérkezünk egy hajnalon köszöntjük barátaink
kik nem járták meg sikátorait a pokolnak
hintázunk majd tavaszjövendőnk aranyszín fonalán
s kínálják húsukat a fénybemártott gyümölcsök.
Hízelkedés Máriának
Megálmodtam előre hogy eljössz
valóban a hajnallal karöltve rámköszöntél
rózsáim vörös ajka dalolta
sokkalta nagyobb öröm ez minden más örömnél.
Vártalak sok-sok nappal éjszaka
s mivel a háború forradalom sem vert agyon
meztelen combod és vad táncaid
dicséri egy félig letépett plakát a falon.
A munka ritmusát doboltam én
most a te selyem zászlódat lengetem Mária
szerelmünk borától már elázva
öledben ringatod fejem kegyelmes Mária.
Olyan vagy mint az ég a menny maga
szőke nagy koszorúba fond a hajad Mária
nem hagyhatsz el engem többé soha
megölném magam érted szívszerelmem Mária.
Egy nőnemű csillaghoz
Elfullad kiáltásom
mit lángolón messzehangzónak szántam
szenvedek a sok földi színtől és formától
vezess át vágyam a gonosz labirintusokon.
Emlékek vakmerő karjai fonnak körül
de én csak Erosz bíbor trónját ismerem el
kegyetlen halál a többi zsarnokra.
Szerelmem ligeteit járom félig önfeledten
a vágy és a beteljesedés búvóhelyeit keresve
hogy áldozatra hívjalak magányos lélek
ki csók és ölelés után epedsz.
Nem vagy te senki nélkülem s én sem élhetek magamban
ne szedje le más gyümölcseit e fának
töviseit e skarlát rózsának.
A te árnyékod követem. Szeretlek
ahogyan a kemény acélt a vad lángokat szerettem.
A mélyből jöttem én
s te a magasság csillaga vagy
szomjad oltani hajolj le hozzám
tengerszem életem a tiéd.
Májusi tánc
Hajnali fényzuhatag a bimbók felhasadtak
égi színpad álomszürke karnevál
a fáradt népek átlépnek törvényen bánaton
férfiak szívéről elszáll a kéreg
lányok márvány bokája táncba lendül.
Szinte tűnőben a zord hétköznapok világa
az van csak mi után epedőn vágytál.
Rabokról lehullt a lánc szemekről a varázslat.
Ne törd szét lágy hullámait a táncnak
te vagy az akit ég és föld becézget.
Bazaltba faragna a szobrász ha láthatna így
hány költő irigyelné el énekem
csupa isteni erő fényesség és hódolat
nem dicsérhetném szebben külön-külön
szemed kék napját ágyékod mezőit.
S ha eljött az éjfél leveted álarcod szoknyád
hűlt párnáidon dűlsz el mezítelen
mint az Istennő ki csak vad szerelmének élt.
Ó dalok forrása ki az enyém vagy
aludj el új diadalra készülőn.
Ne csodálkozzatok rajta
Én találtalak ki
mert nem voltál
s ha meglát valaki
elcsodálkozik nagyon.
Két orcád
két fél alma
két szemed
nagy kék szilva
két lábad
két ringó fácska
korallgyöngy a vörös hajad.
Mit mondjak még
hogyan dicsérjelek.
Gólya a tó partján
nád közt a béka is
utánad vágynak.
Hiába. Hiába.
Munkásportré
Ezt a fejet nem formálta saját képére az Isten
ezt a fejet a tegnap emléke és a ma kétségei gyötrik
ebben a fejben forradalmak magvai csíráznak
erre a fejre régóta lesben áll a hóhér
ezeket a kezeket a teremtés eszméje vezérli
ezek a kezek balról áldottak és megátkozottak jobbról
ezek a kezek lesújtanak és felemelnek egyszerre
ezek a kezek bilincsek nyomait viselik
ezek a kezek nem kulcsolódnak imára
ezek a kezek undorodnak a vértől
ezek a lábak nem csúsznak el egy narancshéjon
ezek a lábak összekötik nyugatot a kelettel
ezek a lábak agyontapossák a sárkány hét fejét
ezek a lábak eljutnak arra a tájra melyről a fej álmodik
ez a szív zsarnokok fegyvereitől sebzett
ez a szív saját parazsából újjászüli önmagát
ez a szív az én szívem ikertestvére
ez az ember olyan amilyen én vagyok
egyazon ég alatt
egyazon dalt
daloljuk
vetésről
aratásról.
Társakat keresek
A házak és az utcák
az egymást kísérő szekerek
hosszú sörényű széles farú lovaikkal
a nyirkos bozótokkal szegett hegyoldalak
panaszosan lihegnek a sötétben.
Háború után vagyunk
de ez a világ még nem szedte ki
testéből a szilánkokat
a lelke még alszik
mélyen
szinte a föld alatt.
Vándor ne kerüld el ezt a tájat
sír itt minden
a megsebzett falak
a felszaggatott gránitkövek is
vérzenek.
Társakat keresek
hatalmas munkához
kemény kötésű elszánt építőket
hogy otthona legyen megint az embernek
csírázzon ki az elvetett mag
madarak énekeljenek
a koránkelőknek
kutyák ugassák meg
a kósza holdat.
A végzet előrevetett árnyéka
Aki fél a haláltól ne járjon ezen a tájon
önként senki se járjon erre
csak ha üldözik
ha különben is végeznének vele.
Szörnyű vidék
szöges drótok szabdalják
keresztül kasul
vér és könny áztatta föld
a mérges dudva sem terem meg rajta.
Éjjel nappal
talpon van az őrség
magas tornyaikkal
a foglyok minden mozdulatát látják
kegyetlenebbül dolgoztatják őket
mint a barmaikat
s a gyöngéket halálba küldik.
Így kaptak tarkólövést
vagy fulladtak meg a gázban
legjobb barátaim
festők írók
érzelmes filozófusok
aranyfogaik nélkül
hullottak a gödörbe.
Rohadék világ
mért nem nyitod ki a szemed
vizeld ki szép álmaid
okádd ki gyávaságod.
A vészterhes felhő
közeledik ismét.
Fegyverkeznek a teutonok
a szőke bestiák gerjedt homoszexuálisok
nyála fröcsköl a világra
s nem hasad szét a föld elefántbőre
testvér nem áll testvér mellé
mély álmából
nem ébred fel az Isten.
A bizakodás ereje
Itt éltek ők, János és a lányka, akit Máriának hívtak. Parasztok voltak, túrták a földet, magot vetettek és nyesték a
gyümölcsfákat. Látták a nagy Életet ősszel meghalni és tavasszal újból megszületni. Zöld fűhaja csupa édes illat volt,
arany méhek és zenés fuvallatok kísérték. Mária szeretett ilyenkor a ház előtt álldogálni, félvállal a kapufának dűlten az
eget bámulta, a rengeteg kék lepedőt, s közben Jánosra gondolt. Az ő Jánosára, akit már oly régóta nem látott. A
háborúba ment s talán már el is esett. Idegen tájon idegen föld alá temették. Talán. Mária semmit sem tud biztosan, de
egyre árvábbnak és veszendőbbnek érzi magát. A kapunak dűlten bámulja az esti eget, a csillagok rügyezését várja,
hátha megtalálja köztük János két ragyogó szemét is.
Isten háta mögött
Csendben ül a madár
s a szél hintálja fény és árnyék között.
Az ő emlékét idézi a szél
kék overallját bátor tekintetét
hogy ott állt a dombon jelezve
ellenségünk közeledtét a sötétben.
Beszélj csak szél a fáradt madár helyett is
a könyörület angyala helyett aki
vakon elkerül bennünket.
Szeretőnk csókja gyermekeink mosolya
lehervad rólunk mint fáról a levél.
Szétcsurgott kenyerünk kutaink kiszáradtak.
Csak a fáradt kis madár vigasztal minket
néma szóval akár a halott testvér
csak ő és a vakmerő szél ha üzenetet hoz
a völgyből hol közös sírunkat megássuk.
Végtelen kiáltás
Édes anyatejért sír a gyermek
s úgy látszik szép kis lábaival
mindjárt szétrúgja a világot.
Enni akar vagy ahogyan ő mondja óá-óá.
Vészes könyörgését az ég visszadörgi
s a földi tájak betelnek fájdalommal.
Így sírtunk mi valamennyien
aztán tűzben és vérben megedzettek bennünket
és mi tűzbe és vérbe mártottuk fegyverünk
kenyérért sóért asszonyért borért
öltük és szerettük egymást a homályban
ahol új csírákból új bimbók fakadnak
s most fújjuk a magunk szomorú dalát oá-oá.
A csábító módszere
Egy lány
gyűrűs keze
jeleket firkál
az ég vásznára.
A büntetések órája
mikor a félelem
megtalálja odúját
a testben
s titkos üzeneteket
közvetít.
És valóban
a megidézett előáll
fegyvertelenül
minden fájdalomra
készen.
Az a gyűrűs kéz
az ég vásznára író
parancsol neki
s ő elindul
pusztákon
tengereken
vasrácsokon
és cselvetéseken át
hogy megkeresse
szerelme árnyképét.
Fáklya
Lángját elnyelte a füst. Szurokfekete hullája ott fekszik a szurokfekete éjszakában vakon lombtalanul eltiportan.
Mondd csak mit reméltél mikor az ember keze magasba emelt s a hajnal közeledtét jelezted.
Nem válaszolsz és én nem fürödhetek meg fénymosolyodban.
Nem kívülem csak bennem élsz már.
Kusza nyers verssoraimban a te volt dicsőségedet éneklem.
Ó vörösen izzó ígéret ősi lázadások tűzmagja nem téphetnek ki belőlem.
Ferde sugarakon át
Alkonyodik.
Ajtóm küszöbén
idegen kutya fekszik
nem tudom
miért őriz.
Nyugtalanságom tövisei
úgy szúrnak belém
hogy sírni tudnék.
Kinyitom a szemem
és örülök neki
hogy könnyeimen át is látom
rossz bádog fazék áll
az ablak előtt
benne vörös leander
fölötte
sárga lepke kering.
Emlékek nélkül
Elfelejtettem az utat amin idáig értem.
Mint a maszületett lépkedek
gondtalan és minden teher nélkül.
Nem is tudom ember vagyok-e
vagy csak egy falevél
amit a vihar tépett le anyjáról
s nem törődöm vele víz-e a vérem
amibe majdnem belefulladok
vagy tűz-e a vérem
ami egy szűzi test közelében
izzik örökké.
Sosem volt ilyen hajnalom.
Felettem kék ég
tavaszi szél cirógatja arcom.
A város még alszik
az utcákon egy lélek árnya se imbolyog.
Ha jól sejtem
távol kerültem már otthonomtól
s milyen jó így
senkit nem szolgálni
senki felett nem uralkodni.
Évszakváltás
Szeretem az őszt
olyan szomorú
mint a csalódott nők
szelet kavar
összegyűjti a felhőket
de nem dörög
nem szór villámokat.
Ilyenkor
távol a vizektől
imádott szeretőimtől
a hegyoldalban csatangolok
szaggatott nehéz lélegzetvétellel
a hűlő nap közelébe
kívánkozom.
Bogáncs és krisztus-tövis
kapaszkodik rám
de nem sebeznek meg.
Ha forrásra akadok
iszom belőle egy jót
elnézem ahogyan az ég és föld
hervadásszínei
békén összeférnek.
Aztán hazamegyek
s írok valami szívhez szólót
születésről
és halálról.
Így volt
Törött korsó.
A szomorú kis Júliára emlékeztet.
Balatonfüreden találkoztunk
szép volt s mondom szomorú.
Kértem fogadjon el szeretőjéül
de ő nem tudott a szívek nyelvén beszélni.
Mint két kuka ha találkozik
a víztükör fölött rajzó sirályok játékát bámultuk
és láttuk a fehér vitorlásokat amint belevesznek a semmibe.
Aztán ő is elindult
piros selyemsálja lobogott a szélben
felém lobogtatta a szél
mintha vissza akarna térni hozzám.
Úgy vélem ez a rongy megértett engem.
Tér és csend
Kimondott szó
robbanj.
Elhagyom
a gondolat
egyértelmű páncélját.
Kölyöktavasz
te vadítottál meg
mozgásoddal
sugaraiddal
kiáltásaiddal.
Ellököm magamtól
az álcázott idegen kezet.
Őutána futok
aki nincs sehol
mégis róla beszél
a csend
ébren
és álmomban.
Ünnep
Zászlódíszben a város.
Mozgás színek kiáltások.
Utcák kőmedrében munkások légiója hullámzik.
Kezek kezek fejek fejek lábak lábak
a múltat tapossák s a jövőt éneklik.
Így ömlik át rajtam a világ
s már nem fáj semmi.
Csillagomat nézem Budapest hegylánca felett
az én jóslatokat fénylő csillagomat
egy pohár habzó bor mellett
amit Párisból küldtek születésnapomra.
Sóhajtások rózsafüzére.
Festményeimért szeretnek engem Párisban
és én is szeretem őket.
Az öregek nagy dolgokra emlékeznek
a fiúk szétrombolják a határsorompókat
a lányok csodálatosan szépek.
Ahol születtem
Idegen a város
születésem helyét sem találom már.
Hová lett az utca
hol anyámmal sétáltam
kéz a kézben
s lassan a félénk kisfiú
emléke is eltűnt
valamiféle keserű ízű ködben.
Egyedül állok az éjszaka falai közt
felettem lángoló madarak szállnak
s egy lány nevét kiáltozzák.
Miért hagytál el kedvesem
hogyan gyógyítsam meg szívemet
ebben az idegen városban.
Jó biztonság
Nem ő hagyott el engem
én maradtam le az úton
egy fa miatt
makkjait hullatta éppen
s hallottam kérgét hangosan rágják
a férgek.
Nem a rossz előérzet szavai ezek
a valóság magját érintem
a valóság íze nyelvemen.
Milyen keserű ez az íz
és éget
marcangol mint egy ragadozó
ugyanakkor felemel
szárnyakkal ajándékoz meg
hogy követhesselek.
Nem tudom leírni hogy ki vagy
de bizonyosan előttem jársz
minden bilincsekből kiszabadultan
városok utcáin
tengerek megtört hullámai közt
égi országutakon
gyümölcsösökben
és a sivatagban
láthatatlanul
mégis valóságszerűen
és velem együtt
akit nem hagyhatsz el soha.
Középen
Jól érzem
ismét fordulóhoz értem
elfogyott az út amin jártam
errefelé ellenségek sincsenek.
Mintha a régi családi kör közepén
topognék egy helyben
csak éppen az apám
cserjés dombbá változott
anyám harmatos vadszeder bokorrá
három húgom
három fehér nyírfává.
Ilyen az én távolságom a világtól
mindig a középen lenni
s hogy nincs semmim
az én bűnöm
én téptem le a rózsa szirmát
én törtem össze a vázát.
Éjszaka a tengeren
A levert cölöpöket elhagyom.
Mint aki jól végezte dolgát
elkötött hajómmal
a nyílt tengerre szállok.
Szólhat a táncritmus
lélekharang
nem térítenek vissza.
Ó te veszélyes élet
múltam vérbemártott tövisei
hívó csillagai jövőmnek
íme összefonódtok körülöttem.
Nem panaszlom hogy annyiszor megsebeztek
hogy lerombolják amit fáradhatatlanul
építek.
Zúgok és zátonyok közt
sodor az ár
s a tengerszint tükrében
itt úszik mellettem a telihold
egek fáiról leszakadt gyümölcs.
Süket és vak társam ő
hozzám hasonló mégis egészen más.
Bár én se lettem volna egy önmagammal
száz testben
száz lélekben
vágyom élni
de kihullottam a szeretet füzéréből
ahogyan lehullott mellém
a sápadt fényű hold
s itt van velem mindenem
hogy bizonyítsa nincs már semmim
és fáj ha rád gondolok
aki szép fejedet ölembehajtva
álmodoztál.
Kihez és miért küldjem még
fohászomat.
Egyedül vagyok és nincs akit várjak
víz és ég között
hajóm korlátjára dűlten.
Örökké így
Elhagyott parton
ülök magányosan
hallom
nem messze
a szürke víz locsog
tőle hoz tán üzenetet
ki elveszett az éjszakában.
Lábnyomát a sár felitta.
Itt jár-e még
vagy fenn ragyog
a csillagok között?
Ég és föld között
a semmit bámulom
az igás állat se lehet
nálam türelmesebb
a hülye se lehet
nálam reménykedőbb.
Esték
Egyik jön a másik után
mintha nehezen virradna
mintha senki nem
öntözné meg a virágokat
hogy égjenek tarka színeikkel.
Elmentél és íme
a fény forrása is eltűnt
békák és tücskök zsivaja mögött.
Micsoda nagy ricsaj ez a csend.
Eltakarja a folyó partjait
a fák koronáit
feledteti kedveseinket
akik a föld alatt alszanak
örök időkre már.
A hajnal ígérete
A hideg
körvonalazatlan térben
halkan dobban
az idő lépte.
De valahol már
jelzéseket ad le
a hajnal fénytrombitája.
Fölemelt kézzel
üdvözlöm
a közelgő jövevényt
aki majd szétosztja
küzdelmünk
gyümölcseit.
Csüggedetlen
Lassan megyünk előre
egészen lassan
a tengerpart szegélyén
amit panaszkodó hullámok locsolnak.
Istent kísértő halászok
ne vessétek ki ránk a hálót
az öröm és bizodalom gyökereit
ne szakítsátok ki szívünkből
boldogtalan testvéreink.
Lassan megyünk előre
egészen lassan
de nincs bennünk
se gyűlölet se halálfélelem
s csak arra kérünk benneteket
ó zsarnokok és fegyveresek
hagyjátok nyitva a hajnal kapuját.
Keserű ital
Hiába kérdez tőlem a szél
nem felelek
hiába sír miattam az anyám
nem hatódom meg
viszem a zászlót
azoknak a szerencsétleneknek a csapatában
akik egyszerre igazolnak és tagadnak.
Tövissel behintett
keskeny és sötét
zarándokút
amely az igazság
arany oszlopát keresi.
Emlékezzetek
ezen az úton ment Jézus a Golgotára
ezen az úton becstelenítették meg
a szeretetben bízó szüzeket
s én most lengetem a zászlót
térdig mocsokban
és viszolyogva
mint a barom ha vágóhídra viszik.
Mi hasznom belőled élet
szeretnék beléd rúgni
utálattal leköpni
amiért hamis ígéreteiddel
körülfontál.
Nem szeretlek
ki nem állhatlak
de rabod vagyok
hét tőrrel a szívemben
hétszer kiherélve
hétszer megfeszítetten.
Ó nyomorék rongyszedő én
vak gyémántkereső
dagasztom a sarat nagy türelemmel
mert hiszem hogy elérem
az igazság arany oszlopát
ott ülök majd a lépcsők legalsó fokán
jó anyám örömére
egyik kezemben a nap
másikban a hold.
Figyelmeztetés csak úgy
Vigyázz
a túlfeszített húr
elpattan.
Vigyázz
a megáradt folyó
betöri kapudat.
Vigyázz
a hihetetlen kísértet
magával ragad.
Vigyázz
magadra és énrám
aki szeretlek.
Britten szimfóniája
Milyen istentelen ez a zene és milyen csodálatos.
Amott egy csomó ember ültében cápákat denevéreket sipító öregasszonyt korcs teveszülöttet egy-egy angyalt eltévedt
ichtiosaurust sárkányfogat orrszarvút hajszol kiégett mezőn át az atomhamut esőző ég alatt.
Ki fogta marokra a szíved ki babrál az idegeiden kottaíró.
Egyáltalában nem emlékszel rózsaszín gyermekkorodra édes gyümölcsökre langyos szellőre a folyóból kiröppenő
halakra a holdra hogy ott virrasztott feletted a torony hegyén.
Te vagy-e az aki mindnyájunkért előre szenvedsz a rémület vérét könnyezed a szánalom ezüst könnyei helyett.
Te hatalmas erő akit hiába zúztak a malomkövek itt állsz ismét útrakészen de nem tudod merre indulj Keletnek és merre
Nyugatnak.
Zenét komponálsz az éjszaka bujtató szárnyai alatt
s ó milyen istentelen zene ez és milyen vésztjósló.
Festményeim előtt
Állok a képeim előtt
a képeim előtt
amiket én szültem
nagy erőfeszítéssel
de veríték nélkül
egy jó napom
jó óráján
a világosságban
a csendben
oly távol mindentől
hogy megkülönböztethetetlen
voltam a való világtól.
Ugyanaz a vágy gyötört mint a szüzeket
ugyanaz a mozdulatlanság súlyosodott bennem
mint a kövekben
s mégis a távolság vonzása röpített
egy szín
egy forma
egy vonal felé
melyek az én
halhatatlanságomat
rejtik magukban.
Fél négy
Hajnal
hajnal
rózsaszín legyezőjű hajnal
virágok kelyheit nyitó hajnal
nehéz múltamat feledtető hajnal
azt hittem nem lesz többé hajnal
most kertem gyümölcsfái közt állok
és hallgatom a madarak hajnali énekét.
A kör bezárul
Közeleg az ősz
hervadt rózsafüzérrel a hajában
csalódásaim sűrű gyászmenete kíséri
a pompás urasági parkon át
a hosszú hosszú sikátorok mélyén
hol elhagyott házak térdepelnek.
Érzed-e még a háború keserű szagát
émelyítő gyomszagát az özvegyeknek
akik szerelem nélkül égnek el.
Lám én a széltől is védelek téged
s te ágyad melegével gyámolítasz engem
hogy minden hajnalidőknek
ibolyakék máglyái közt
folytassam a végtelen utat
ami kijelöltetett számomra.
Egyre távolodom tőled
s mégis elválaszthatatlanul összefércelt ikrek vagyunk
egyikünk a fény másikunk az árnyék.
Így vándorolunk át az éjszaka útvesztőin
mind súlyosabb teherrel a hátunkon
mind több kétséggel a szívünkben.
Hogy merre menjünk tovább
ne kérdezd
mit tudom én hol lakik az isten.
Hiába iramodom neki hajnalban
mindegyre csak árnyékban lépegetek
hiába nyitom rá szememet a tájra
itt is ott is
csak téged látlak
s mégis ha kérdenének
mondanám
milliószín virágok közt
azt az egyetlen rózsát keresem
aki te vagy.
Gadányi Jenő sírjára
Barátom
aki ember voltál
az embertelenség sűrűjében
aki folyton úszási rekordot javítottál
egy hínáros tóban
aki hittél az igazságban
amely egyenes útra vezeti az ingatag lelket
s a valóság tényeiben gyökerezik
aki szeretted a szabadságot
melyet saját akaratodból őriztél
és fáradhatatlanul szolgáltál
hogyan búcsúzzam tőled.
Nem állhatok a sírod előtt
magam is megnyomorgatott
félredobott
és áldozata ugyanannak a máglyának
amin Te már tiszta
és szép emlékké váltál.
Csak üzenetemet küldöm utánad
egy óbudai ház
hófehér falai közül
melyeken közös szellemünk jegyei láthatók
színekben és formákban
kiáltások
s a végtelen csend
ahogyan elmossa szomorú arcunkat.
Befelé látó szemek
Meg kell halnom végül is
nincs más kiút.
Felégett már e táj
miért álljak itt a közepén.
Kővé vált papíristenek
és istentelen sok kuvasz
magamba zár be
ha nem vigyázok.
Fölemelem a fejem
és indulok
hogy el ne késsem.
Égkék
Milyen szép hajnal ez.
Milyen szép hajnal
galambunk megvívta már harcát a bagollyal.
A fehér hím most
kövérkés nőstényének udvarol.
Csőrük rövid
szemük rózsaszín
lábukon gyűrű
s hogy felszálltak az ereszről
valóban mint a Szentlélek madarai
kitárt szárnyukkal az ég vásznai alatt lebegnek.
Ez a galamb
az én madaram
az éjszaka palánkját átröpülte már
remegő nyakának pihéit
vérrel pecsételt tollait
langyos fényben fürdeti
s lent a mélyben a világ harangjai
ércnyelvükön dicsőítik
rikoltanak a gyárak vaskakasai
a hosszú fekete kürtőkön
mert az élet kiáradt zugaiból
futkározik a tücsök a gyom között
a mocsár színén ugrik a vízibolha
s a mélyzöld szomorúfüzek
most nem szomorúak.
Milyen szép hajnal ez.
Milyen szép hajnal
a galamb már megvívta harcát a bagollyal
s a keresztúton egy lányka fordul erre.
Most látom csak a fehér galambhoz hasonló
s a bagoly karmai nem hasították fel bőrét
a vércseppek rubintját még nem ismeri.
Ó ez a kislány
az én igazi madaram
aki itt áll fehér ruhában
a fekete oszlop mögött
és ébren álmodik valamiről.
A fehér galamb testvére
és a szent tehén borja vagy te egyszerre.
Némaságodban hallom az áhítat zsolozsmáit
hallom ahogy szíved alatt zsongnak és búgnak a mély húrok
mozdulatlanságodban az elbújt idegek feszültségét látom.
És körülöttünk az ébredő város.
Galambunk már megvívta harcát a bagollyal
és te itt vagy
anélkül hogy a vér gyöngyei díszítenének
anélkül hogy a vadász megláthatna
a fekete oszlop mögött.
Egy megbékéltető nap
Messziről hallod a kovácsműhely lármáját. Nem is lárma ez, inkább harangkongatás, talán valami primitív, de mégis
szívhez szóló hangszer muzsikája. Ütemesen csendülő, férfiasan erőteljes.
Jókedvű ma a kovács, súlyos kalapácsával könnyedén cifráz az üllőn. Ezért olyan vidáman, messzire hangzón szól a
Csak akkor adnak munkát a kovácsnak, ha már se-hogysem boldogulnak patkótlan lóval, abroncsát szétrágott kerékkel.
Sebaj, gondolja a kovács, ma minden a rendjén megy. Jó vizes szenet dob a tűzre, hadd ropogjon a fenevad, s hallja,
hogy a felesége is zörög valamivel a konyhában.
Táncol a kalapács az üllőn, de milyen dallamos ütemben táncol. Mintha esztendős csikó szaladgálna itt mélyhangú,
nagy csengettyűvel a nyakában.
Úgy látszik, a kovács egyhelyben állva dolgozik, de lelke már kint van a présházban, folyékony tüzet iszik saját
hordójából, és szép kis dalocskát énekel a szerelemről.
Az ő nyomukban
Ellent mondok minden tagadásnak
minden ígéretben megfürdök
hogy jókedvűen nézzek szembe a veszedelemmel.
Nehéz az élet és gyalázatosan tekervényes az út amely a halálba vezet.
De én állítom be az óramutatót hogy ne hajszoljon folyvást az idő sivatagában.
Meg akarom oldani feladataimat
és őrizet nélkül akarok csavarogni
mintha azok lábnyomát keresném
akik szeretnek engem
s akiket én is szeretek.
Alkotóházban
Itt élek akár egy zárdában
összezártan önmagammal akit nem is olyan könnyű elviselni.
Dolgozom mint a rabszolga.
Kegyetlen marokkal
verseket préselek ki a szívemből
verseket a magányról
a távolságról
a csend mélységéről
miközben hallom
a Duna megvadult morgását.
Áradást jelez.
Nemsokára felvonítanak a kutyák
a madarak bebújnak odúikba
s én méginkább magamra maradok.
Hajótörött
Csupa véletlenek közt úszom a cél felé
irtózatos tenger
színes feneke
dühében habot okád
gonoszsága szüli a cápákat.
Irtózatos tenger ez a világ
fényjelzők nélkül.
Ki mondaná meg
hol van a cél
ami felé úszom.
Valószínűtlen igazság
Pohárért nyúltam az asztalra
s a kezem eltévedt
a háttérben
csengő szólalt meg
érintetlen.
Meghatározatlan időben élek
ha nevemen szólítanak
nem értem
nem látom magam
a tükörben
tűhegye csillog a szemem előtt.
Lassan a világ is szétmállik
úgy hiszem
saját szívembe vagyok elrejtve
holtan.
Ha jön egy gyönge fuvallat
A múlt és az éjszaka korom esője hull
ez az az óra mikor rámtörnek bűneim
hogy a süket és vak bíró elé állítsanak.
Ki mindenki dőlt sírjába így
meggyalázva megtépázva a nyílt tereken
anélkül hogy valaki elsiratná
hogy tört rózsaszálat dobnának utána.
Ismerem ismerem ezt a fekete záport
a városok lakóinak éjszakáit.
De jön majd egy fuvallat harmatos kezével
letörli az ég gyászát a fák s a hegyek mezítelenné válnak
felragyognak a tornyok kinyílnak az ablaktáblák
gabonaszálak felemelik dús fejüket
hogy köszöntsék az ember és állat ébredését.
Ó sápadt remény ó harsanó győzelem.
Szép nyár kék tüzekben fogamzott
szárítsd ki a halál mocsarait is
amerre az elhagyatottak ösvényei vezetnek.
Chile rekviemje
Elhamvadt város üszke felett
csavarog a szél
és hangosan sír
toronynak és kéménynek
embernek és árnyékának
nyoma veszett.
Mi se keressünk itt semmit.
Emlékeink kútjaiból
csak fertőzött italt meríthetünk.
Nincs többé meghitt otthon
frissen sült kenyér
epekedő szerelem.
Vastag felhőrongyok alá bújtak
a fényes szép csillagok.
Ne sírj oly hangosan szél
emésszétek el terheiteket felhők.
Láncraverten
Hogyan kérjek bocsánatot
azokért a bűneimért
amiket nem követtem el.
Bíráim ha ítélkeznek felettem
tekintetüket elfordítják rólam.
Úgy érzem nemcsak gyűlölnek
hanem félnek is tőlem.
Hiábavaló csoda
Vége a bűvöletnek
megszólalt a néma
csupa harag
és lázadás.
A szegényekre gondol
a megkínzottakra gondol
azokra gondol akik elmenekültek
és azokra akiket föld alá kapartak.
Ennek a szívnek
nagyon keserű lehet a vére
nem fürödne meg benne a disznó
nem habzsolná fel a farkas
a keselyű inkább éhenhalna a levegőben
semhogy beleütné csőrét.
Vége a bűvöletnek
megszólalt a néma
de ő sem tud egyebet mondani
mint én.
A félelem felhői
Íme
minden dolgok
egymás ellen fordultak.
Felhők alá menekült
nappalok
tűzvészes
éjszakák.
És aki
él
a halálért
kiált
hogy megszabaduljon
a fájdalomtól.
Nyisd ki a főkönyvet
add össze
kinek mivel tartozol
s ha elvégezted
ne nézz hátra
mögötted áll a hold
sarlójával
némán
ketté hasít.
Az én nevem
Mindazt amit bűnömül róhatnál fel
mindazt amit egy életen át hiába vágytam
mindazokat akiket szerettem s akik engem nem szerettek
átváltozásom fényénél
könnyek nélkül eltemettem.
Versem mélyén alusznak örökre
nem emlékezve rám és nem látva most
hogy a körutak talmi fényében sétálok.
Nem néz felém senki
így hát senki sem láthatja
arcom helyén a seszínű lárvát
mögötte egy új ember születik éppen
a folytonos munka a magasba törő bátorság embere
nem takargatva igazi lényét
halk énekszóval lépked
a térben és időben.
Behunyt szemmel tévelygek a köveken
mint a vakok mint a süketek
csak a saját szörnyű terhemet cepelem.
Éneim konok viaskodása azért az egyért
aki lenni szeretnék
kemény páncéllal magamba zártan
s mégis kiterjedve az egész világra
összefoglalón mindazt ami volt s ami még lehetséges.
Eljön a pillanat
mikor hiánytalanul érzem rokonaim közelségét
az egység nevében szónokolok majd
elképzelt karjaim átnyúlnak hegyeken tengereken
s a koratavaszi virágok szőnyegén
megérkezem a házig
hol születésem emlékét őrzik.
Fáradt szegény emberek
pocsétás asztal körül ülnek
fejük felett megsebzett galamb köröz
az én nevem.
Kulisszák mögött
Ez az a táj
amit még szemed se
járt be
nem ismered földjének
zsírtartalmát
évszakainak
hőfokát
emberek és tárgyak
összekeverten élnek itt
a fény kegyelmével.
A valóság határán túl
virágzik ki
és hervadt el itt minden
nem érzed
a pillantás kéjét
a tapintás mély örömét.
Nem létező tenger
hullámai sodornak
a vak véletlenek felé.
Egy kéz hiányzik ide
mely körülírná
tested vonalait
egy szem amely
téveteg lépteid kísérné.
Eltévedtél a semmiben
gondolod
ó ha legalább
egy fűszál remegését
látnád
egy kutya ugatását
hallanád.
Alkonyat
Egy dalt hallok valahonnan.
Milyen kegyetlen
egyszerre mintha bölcsőben ringatna
mintha kifent késsel a szívemet keresné.
Igen igen
az a vörös csőrű
vörös lábú
fekete rigó
fütyörész a szomszéd ház
antennáján.
Ó ég
ha nem lennének vájt füleim
alámerülhetnék
a csendbe
és hangtalan szállna el fölöttem
a fájó rekviem.
Egy huligán lányhoz
Ha van még helye szívedben
egy madárnak
a szerelem véres csőrű madarának
hallgass meg engem.
Ha van még hely szívedben
a gyötrő szerelemnek
hallgass meg engem
te csikófarok frizurájú
te fekete harisnyás
korunk szép bolondériája.
Hallgass meg engem
zárt ajakkal lehunyt szemmel.
Halljad csak halljad
abba az országba vezetlek
amit neked csak neked álmodtam.
Hosszú az út mondom nagyon hosszú
kövektől sebzett sötét ez az út
és a szegénység népe mezítláb menetel rajta
könnyektől és átkoktól fuldokolva
de kezükben magasba emelten a láthatatlan zászlóval
melyre láthatóan a szabadság és igazság van felírva.
Ezt az utat jártam én is egy életen át
el nem játszott játékaim nyomorúságának terhével.
Nem én vagyok a boldogság forrása
nem is fehér báránynak születtem e világra
de azért csak hallgass meg engem
te hízelkedés tükrében gyönyörködő
te csapkodó mogyorófaágacska
te szívszorító jóság
elvezetlek téged abba az országba
amit neked csakis neked álmodtam
egy éjszaka
mikor se kenyerem se vizem nem volt.
Gyermekkoromat éltem újra
nyugtalankodón a meleg anyaölben
és sírtam olyan szépen mintha énekeltem volna.
Ez a síró-éneklő hang szólít
arról az országról beszélek amit neked álmodtam
hatalmas épületeivel dús vegetációjával pályaudvaraival és kikötőivel
s mindezt azért ha te egyszer megérkezel
otthonra találj a kerti házban
amelyben egy fekete macska dorombol a mély csendben.
Nem értenéd a beszédét de bizonyos lehetsz benne hogy a Te dicséretedet
zengi a maga módján és engem vigasztal
aki a kapufélfának dőlten zsebretett kezekkel várlak s néha felsóhajtok
olyan szívből jövőn hogy a fák remegő levelei s a madarak röpte
zenével felel rá vissza.
A lépcsőket nézem s máris látni vélem
ahogyan feljössz rajtuk a verandára
jókedvűen és az olcsó pacsulitól illatosan.
A szegénység és a meggondolatlan tévelygések szaga ez
elhúz mellettem akár egy villámokkal terhes felhő
s te csak közeledsz
közeledsz
már nem is bolondos csitri lánynak
nagy vörös rózsának látlak
amint egy cserép fekete földből integetsz felém
mint aki a magányosság tömény szeszeitől részeg.
Ó te csikófarok frizurájú
te fekete harisnyás
szép bolondériája századunknak
ha van még hely a szívedben
egy madárnak
a szerelem véres csőrű madarának
hallgass meg engem.
A nagy kérdőjel
Mindig keresek valamit.
Olykor mintha a szívem
mintha a szemem
mintha a kezem
hiányozna.
Zárt pilláim mögött
a világosságot keresem
a hajnal szép fiatal lányát
s íme elfűrészelhetetlen rácsaival
elém áll az idő
kívüle mintha nem is lenne más
és parancsokat oszt.
Érzem hogy most
ebben a meghatározhatatlan órában is
szerethetnélek téged
ha meglenne a szívem
fölfedezhetném a szabadító csillagot
ha meglenne a szemem
gyilkosunk kezéből kiüthetném a fegyvert
ha meglenne a kezem.
Átvérzett kötés borítja homlokom
s nem tudom hol sebesültem meg.
Bénultan állok
és nézem hogy elvérzik
életem.
Rossz gondolatok
Mentem mentem
Bambó felé
ökörcsordák
és birkanyájak
kíséretével.
Boldogságomat
kerestem
és találtam
egy marék homokot
amit napbaszívódott
tenger
felejtett itt.
Az országúton ballagtam
de sok mindent feledve már.
Ki találja meg
az én poraimat
ha egyszer majd
kilépek magamból
elhagyva
nevemet
és árnyékomat.
A nagy tett
Legendákon és révületeken túl
túl a költők művirággyűjteményein
egy ember felszállt
abba a világba amely eddig geometria és matematika volt.
Órákon át mintha a semmiben lebegne
aztán az égre vetette árnyékát.
Jelképírás ez a máról és jövőről.
Előbb Ikarosz a naiv kísérletező
aztán Kolumbusz Kristóf aki felfedezte Amerikát
Piccard testvérek belekóstoltak a sztratoszférába alámerültek a mélytengerbe.
És most Jurij Gagarin
aki emberszemmel először látta meg hogy a föld valóban gömbölyű
s ahogy emelkedett vagy süllyedt
a világot kéknek rózsaszínnek koromfeketének látta
és azt mondja boldog volt súlytalanságában.
Ó vágyálom
képzelgés
megvalósulás.
Budapesten vagyok és hallom
Moszkva diadalénekét.
Íme az emberiség vér nélkül újjá szüli önmagát.
Éjfél
Sötét rongyaiba takarózott az ég.
Magamra hagyott
álmaimmal
melyek nem az alvás
hanem az ébrenlét álmai.
Ilyenek gyötrik
a fogságba esett ragadozókat
a hűtlen szerelmeseket
és a költőket.
Én félek tőlük.
A lámpa sárga fénykörébe húzódom
és írni kezdek olyan lendülettel
mintha valahova rohannék.
Írógépem betűi rossz szívemet kalapálják.
Várom hogy egy kéz megsimítsa homlokom
de csak azt érzem hogy a falak egyre összébb húzódnak
s valahonnan a távolból
önmagamat szólítom
reménytelenül.
A nyugtalanság tükörképe
Álmomban röpülni tudtam
sasnak
papagájnak
denevérnek képzeltem magam.
Pehelysúllyal sose látott tájakon szálldostam
fénytelen és árnyéktalan tájakon
ahonnan a mélység fojtó lehelete elillant
tájakon ahol a te sóhajaidat láttam aláharmatozni a magasból
megint másutt
a csend ólomszerű összemosódott énekét hallottam
hangját annak a zongoraverklinek amit szülővárosom utcáin tologattam
szomorúsággal terhes gyerekkoromban
olyan tájakon amiket semmivé változtatott a háború
kristálylapok törmelékéből összeállt tájakon
amiket a gyűlölet és félelem sebeztek meg.
Hűtlenséged terhei
Beléptem a térbe
amint az éjszaka
éhe fenyegetett.
Ismerni akartam
az utat és a célt.
Mindig tovább tovább
ahol a te lábad
nyomait sejtem
hol a te mosolyod
sugara világít.
Szerettelek nagyon
s folyvást kerestelek
de nem találtalak
a zord egek alatt.
Egy forrás fecsegett
nem értettem hogy mit
süket és vak lettem
nélküled.
Erdőben
Nem ismerem fel a csapást ami kivezetne innen
lábaimmal saját reményeim szirmait taposom.
Hajnalodik.
Kakas rikoltoz valahol.
Meglátom-e még a napot
szomjazom fényét
éhezem melegét.
Szívemnek hízelgő dal
Álomszeretőm
súlytalan test
igéző körvonalai
a semminek.
Úgy hagytál el
hogy bennem maradtál örökre.
Senki nem látja hogy élsz
virágcsokorral a kezedben
s a tavaszi szél hordja szét
nevetésed gyöngyeit.
Ó te sosem volt valóság
fényporígéret
a lepke szárnyán
szép álomszeretőm
ölelj magadhoz
szeress.
Sanda csavargó
Mindez merő kóklerség.
Milyen gyarló kérdés
élni vagy meghalni
mintha te szülted volna magad
mintha hulládat
magad kaparhatnád be a gödörbe.
Véred panaszától űzetve
szegény barom
ellenzőkkel a szemeden
acélszögekkel a talpadban
vonszolod a semmi szekerét
szörnyen kitaposott utakon
amik a végtelenbe vesznek el.
Kérdezz és kételkedj
ha van hozzá bátorságod.
Itt baktatsz mellettem
s én csak árnyékodat látom
szép tiszta hóba ivódott
vérfolt
ami nem tud megalvadni.
Jól tudod gonosz ez a játék
de játszod megszakítás nélkül
miközben letaposod virágaid
kiröhögöd saját csillagod bánatát.
Harapd ketté
a végzet pórázát
és szállj magadba barátom
szorítsd meg a rostát és rázd
hogy a konkoly elváljon a búzától
különben alámerülsz a mélybe
anélkül hogy emléked
megőriznék e földön.
Sejtelmek
Októberi erdő szélén
a halál szele kódorog
dögvész szagú szél
az alkony uszályába gabalyodva.
Erre visz az utam
anélkül hogy tudnám hová.
Mardos ez a szél
majdnem ketté hasít
titokban hulló könnyeim
máris saját halálomat siratják.
Száz karját nyújtja felém
a békanyálas árok
dűlj le dűlj le kuvikolja a bagoly.
Hol vagytok emlékeim
vágyaim.
Elnyújtózom egy kereszt alatt
és megadom magam.
Beteljesedés
Messzire küldtek engem
gizgazos útra
hogy hozzam vissza az
elveszett reményt.
Egy fatönkön ülök most
csöndben
akárha meghaltam volna
csak a szél veri arcom
a fa kérge töri
fenekem.
Hogyan szól a parancs
mit kell megkeresnem
elfelejtettem.
Nem mozdulok
mintha én lennék
a mindent befogadó
földanya
füvek
és virágok
eresztik belém
gyökereiket.
Mondóka
Megint elölről
nincs békülékeny szívem
alázatos térdem
hajlékony gerincem.
Dolgozom
dolgozom
és sosem jutok
a végére
harcolok és
nem kívánom
a győzelmet.
Elmegyek én
erről a vidékről
semmi keresni valóm
hol se szív
se agyvelő
hova lettek
a hajnal fényei
s a tárgyak eltakarták
idomaikat.
Az éjszaka
úgy sűrűsödik itt
mint a hűlő kátrány.
Alig rúgták ki
a vagányt a kocsmából
máris egy másikban énekel
körutakon a szajhák
viharzanak
tarka hacukában
vagy halásznadrágban.
Szívemre hullt
hamu
a múlt
s hazudik mind
ki azt mondja
látja jövőjét.
Csak a lehunyt szem mögött
él még valami
kapj utána
különben elillan az is.
Benned születik meg
a pillanat halála
dér telepszik
a fekete hajszálra.
Kialudt lámpák.
Az árnyak belefúltak
a sötétbe
csak azt a hangtalan
hangot
hallom még
amit ki akartál mondani
mielőtt
elmentél.
Hanyatt a fűben
Ezt a szép délutánt
örökre magamhoz szeretném horgonyozni.
Gyöngyök díszítik homlokom
és élvezem a szomjúságot
akár egy túlfűtött szerelmes.
Innen és túl vagyok mindenen.
Élet. Forrón lüktető élet.
Milyen csodálatos
csukott szemekkel is látom a világot.
Beszámoló
Vendég vagyok.
Sütkérezek a napon
szemben a sebhelyes kopár hegyekkel
körülöttem a gazdag vegetációval
és itt ül mellettem a feleségem
elnyűtt sárga könyvből francia anekdotákat olvas fel nekem
úgy etet velük ahogy a közeli fán a verébanya morzsákkal és bogarakkal eteti a fiókáit.
Épp most egy mókus szalad végig a háztető ereszén.
Fekete macskánk milyen irigyen bámulja.
Nem álcázzák magukat előttem.
És ez a gyönyörű tavasz.
Külön-külön sem a növényzetét sem az erjedés illatát sem a nap állását nem akarom részletezni.
Úgy érzem a világ szívében élek.
Semmim se fáj.
Írtam néhány verset.
Majdnem boldog vagyok.
Változó játék
Hát megint a kalandvágy
és az önkínzás
hogy nem mehetek el innen
soha.
Csak te vagy nekem
ágyad előtt állok boldogan
mint a katona
ha várja a nagy győzelem hírét.
Hallom
kerted rózsái vörösen dalolnak
az alkonyatban.
Milyen szép dal
milyen csodálatos forrásból áradó
szállva csillagtól csillagig
mint ama szökőkút permetező vize
melyet hajdan láttam Poldinóban.
Csillámlott ez a kút és zengett
s a koldusok siráma
elveszett a dallamok sűrűjében.
Így a te vörös rózsáid dalaitól sem
hallja senki
a robotoló város zaját
a megsebzett lélek panaszait.
Mintha kriptában élne
körülötted a világ
te ott virulsz és lobogsz
mindenek felett
örülsz hogy láthatatlan kardod
átdöfte szívemet.
Börtönéjszaka
Ne ordíts te szörnyű éjszaka
átugorhatatlanná tágult gödör
ne tátsd ki rám a pofád
ne csábíts
ne átkozz
ne eméssz el.
Ó te megnevezhetetlen állat
a csillagtalan ég alatt
elterült dög.
Merre induljak el.
Mi az amit tapintok,
Téged kereslek
a rettentő semmiben
és senki se látja
hogy vérzik a szívem.
Valahogyan a vizek
mélyére kerültem
s most egy hálóban
vergődöm talán
ahová nem ér el a fény
nem hallatszik el a dal.
Ki rendelte így
hogy szenvedjek egymagamban
hogy sose nyúlhassak feléd
az éjszaka sűrű
szürke
iszapjából.
Magányos órák
Lámpám ellobbant.
A szürke iszap
most leheli ki
a sötétséget
ráveti magát a világra
mint a ragadozó
felfalja a napot
elcsendesült házakat
utcák vakmerő járókelőit.
Tornyok keresztjei
nagy vörös csillagok
szelíden virrasztanak.
Felajánlom az ágyamat
pihenj meg.
A szúnyogok muzsikáját
se halld.
Mellemre hajtott fejed alatt
szívem dalol majd
csak neked dalol
sima tengert
könnyű vitorlást.
Mártírok
Lépegettünk egykedvűn
leigázva
s úgy mutattuk mintha mindazt megértenénk
ami körülöttünk történt.
Mintha láthatatlan kutyák
őriztek volna bennünket.
Nem kódorogtunk el
se jobbra se balra
a horogkeresztek
acélrácsai közül.
Nem tudtuk
ölébe szeretne-e fogadni bennünket a táj
vagy ki akar okádni magából
csupa fájdalom voltunk
csupa jaj
csupa sóhaj.
Lehet már nem is voltunk azok
akik a világnak voltunk
talán csak test voltunk
lélek nélkül
talán csak lélek
aki önnön terhét vontatja
tereken és időkön át.
Milyen távol kerültek tőlünk
az ég csillagai
s a földön nyüzsgő hangyák.
Szörnyű tömeggyűrűbe szorítottan
egyedül sírtunk mindannyian
még éhesen egy falás kenyérre
szomjasan egy korty vízre
de minden hang kést szúrt belénk
minden mozdulat csontjainkat törte.
Gondoltuk Istenek de elhagytatok minket
Ördögök mért nem cimboráltok velünk.
Aztán a csönd országába értünk
s egy oszlopon vagy árkon túl
álomba dőltünk
amiből nincs feltámadás.
Hosszú az éjszaka
Mikor még alig látszottam ki a földből
gyerekszememmel és gyerekszívemmel fogyasztottam
az életet.
Szivárványszínű hullámokban
sírtam és nevettem
szerelmes voltam egy fába
amin minden nap hajnalán
rigó fütyült messzehangzón.
Ekkor még nem ismertem az ellenséget
fiúkkal és lányokkal rohangásztam
anélkül hogy lábunk érintette volna
a harmatos mezők füveit.
Nem is emberek voltunk talán
madarak rigók és sármányok testvérei
vagy talán könnyű virágszirmok
miket a szél perdített táncra.
Pajtásaim közül ki itt ki ott ért partot
megsebzett szívét panaszolva
s én is rádgondolok most
első szerelmem gyújtogatója
szomjúságom enyhítője a pusztában
hallom még lépteid neszét
látom piros sálad könnyű lebegését
amint a cserjés szélén távolodtál.
Hetvennégy év bogáncsa és kórója takar el előled
csak a szívemben élsz már
ebben a verítékkel és könnyel telt veremben.
Rólad énekelek íme hallja a világ
és nem láthatlak többé s te se láthatsz engem.
Fehér papírlapok között egy távoli toronyóra ütéseit hallgatom
háromnegyedtizenkettő.
Jelképek
Csillagok csillagok
halak
fémpikkelyei
feleselnek veletek
a mélyből.
Olykor
mint egy tükörből
kiugranak
legyintenek felétek
a farkukkal.
Fényjelekkel
világok beszélnek így
egymással
kikerülve
az akadályokat
miket az emberi gyarlóság
épít.
Csönd és árnyék
Álmaim örökmozgó figurái
apró kék lovaikon
kiégett mezőkön át
a tenger felé ügetnek.
A horizonton túl
hajóra szállnak.
Egy tarka ifjú áll
a kormánykeréknél
szájában gyökérpipával
szőke fürtjeit
rikoltozó vízimadarak koronázzák.
Ne rohanjatok úgy
kiáltom utánuk
de a függöny ide-oda libben
s hol kigyúlnak bennem a lámpák
hol félelem markolja meg a torkom.
Ilyen gyalázatosan egyedül maradt apa vagyok én
elhagytak mind akik általam fogantak
az utca porában lépkedek mezítláb
se álmaim
se átkaim
se vágyaim
nincsenek.
Még nem veszett el minden
A bevérzett szem
a fájdalommal teli ágyék
a szív rendetlen üteme
mindez az ő ajándéka
aki az ég sötét drapériáit is
körém csavarta
mosolyogva.
Korom és pernye hull rám
de távol van meg tőlem az engesztelhetetlen pillanat.
Lámpa fénye lobban fel valahol
felgyújtja éjszakáimat
ahol egy valószínűtlen kéz vezérel
valószínűtlen utakon.
Mikor érkezem meg
s egyáltalán megérkezem-e valahová
ahol sötétben és világosságban
egyazon mértékkel
mérnek.
Tündöklőn kibomlott láng
ne nézz át felettem
ne szabd ki rám vakon
ártatlanságom
büntetését.
Még néhány perc
A bűnt és a szennyet
nem hordja rám a szél
nem szőhetnek
fekete posztójukba
az árnyak.
Csavargó lépteim
a hajnal tócsáiban gázolnak.
Amott a palánk mögött
liheg a cselvető
penészfolt haldoklik már
a fényben.
Feléd tartok most
egykor cserben hagyott szerető
látom hogy szemed vizében
partfelé úsznak emlékeim.
Rádköszöntenek
ha felkél a nap
ha az erdő baljóslatú suttogását
elnyeli a város lármája.
Mindenkihez
Ne kövezzetek meg jó emberek
ha egyszer rámtaláltok
nyomasztó emlékeim és nyugtalan vágyaim bozótjában.
Nem az vagyok én
akinek ti láttok engem.
Árnyék és fény
izzó nyár és fagyos tél
egyformán eltakar előletek.
És íme bevallom
önmagam takarom el önmagam
nem miattatok hanem magamért
mint az a gyermek aki bújócskát játszik.
Csak akarnia kell és láthatatlanná válik
a házban ahol együtt él a családdal
vagy az utcákon tereken
ahol az emberek tömegei sodródnak körülötte
azt hiszi senki se látja
és játssza együgyű játékait
önmagával önmagának.
Így élek én is mintegy kiszakadtan a világból
s mégis mindenütt jelenvalón.
Egy szem vagyok a testvéri szeretet füzérében
szenvedve mindenkiért
és harcban mindenkiért
de sosem mutogatva magam a fórumon.
Olyan vagyok ahogyan az elvetett magból kikeltem
és nem szégyenkezem miatta.
Tudom jól tiszták a kezeim
nyelvem nem árulja el barátaimat
nem felejtem el halottaimat
s hogy ti másnak láttok engem mint aki vagyok
ám legyen
csak arra kérlek benneteket
jó emberek
ne kövezzetek meg ha egyszer rámtaláltok
nyomasztó emlékeim és nyugtalan vágyaim bozótjában.
1960 január 1
Egy állat ballag a menet élén
egy valószínűtlen barom
sárgászöld tányérszemekkel
s a mélytrombita hangján
köszöntve a kelő napot.
Hajnalodik. A házak kapui már
széttárták szárnyaikat
világosság és sötétség közt
íme eldőlt a harc
templomunk aranyozott keresztjén
ott ül a madár
új dalok mézét csipegetve.
Miért nem mutatod magad te is
akit oly rég óta kereslek
ne semmisülj meg álmaim mélyén
ne oldódj fel az égi tűzben
gonosz kísérlet álarca mögött
ne libbenj át a tükör ezüst lapján.
Te itt vagy az egyetlen igazi valóság
és nem láthatlak pillanatra sem
szívem örök hűségét
könnyekkel gyalázom meg
s oly mély a bánatom hogy
belé ölöm magam.
Igaz nem igaz
Hunyt pilláim mögött most nyílnak a rózsák
ilyen tájat még sosem láttam.
Ó nagy szegénységem a szűkmarkú időben.
E függönyök mögött élnek zöldellő fáim
szép állataim holdam napom
és mind a csillogás a szürke lim-lom
amit a mélység kivetett s a szél nem sodorhat el.
Könnyű csónakommal hozzád utazom a fényben
itt nem őriz se csendőr se katona
szabadon intek feléd hogy várd meg kezem érintését
s míg a föld és ég újból fel nem dühödik
halld meg becéző szép szavaimat.
Éjjel az erdőben
Holdvilágos éjszaka van
de én nem látom a holdat.
Az erdő mélyén ülök
egy fa tövében
csak a sötétséget látom.
Hallom a madarak
álombeli hangjait.
Egy fatörzs héjának roppanását.
Hallom amint a gyökerek
felszakítják a földet.
Hallom hogy olyan hangosan
gyötrődik a szívem
mintha egy néger a tam-tamot dobolná
üldöztetés vagy tűzvész idején.
Nem szeretek egyedül lenni.
S most egészen egyedül vagyok.
Talán a világ közepén.
Talán egy gödörben
amit síromul jelöltek ki.
Ígéret és tehetetlenség
Álarc nélkül álarc nélkül
a felzaklatott hangszeren játszom neked
és érzed az élet mély árama habzik körülötted.
Ne a sejtelmek az értelem fénye vezéreljen.
Milyen szép ahogy fiatalságod szirmai
kinyílnak a vándor előtt aki a partok
vad bozótosain át közeledik.
Ne a hátad arcodat mutasd felém
mosolyodat amint ragyog a sötétben.
Magammal viszlek egyszer kedvesem
saját kezemmel épített hazámba
ahol a farkas nem öli meg a bárányt
napsugárhintán ringatja magát a gerle
s te nyújtod felé az aranyszínű kölest.
Széljárás
Szűk penészes sikátorokból jönnek
lomha szárnyaik
felkavarják a port
zsebeiket a csatornák
bűzével tömik meg
és imbolyognak
erre-arra
alattomos
rikoltozással.
Jönnek ezek a szelek
mindent feltúrni
lerombolni
pocsékká verni
felfalni.
Jönnek
ábrázatukon
a gyűlölet és harácsolás
mocskos folyadékával.
A gyöngéd lelkek
s a tárgyak legszebbjei
menekülnek előlük
elvékonyodnak
mint a kés pengéje
s a döglött föld színéhez
hasonulnak.
De ők csak jönnek
kavarognak
felgyújtják
a falvakat városokat
elpusztul minden
ahol az ember tanyát vert
s a felröppent madárraj
visszahull
a hamuba.
Visszaváltozhatatlanul
Ó csend
testetlen
mégis sűrű
mély csendesség
amibe alámerül a lélek
hogy feledje
az áruló csókot
a parancsokat.
Emlékezés
hiába tekingetsz hátra
ide nem kísér el a fény
a tükrök befelé fordultak
hogy az ember ne láthassa többé
felszántott homlokát
arcának gonosz gyűrődéseit
amik a száj két sarkában
fanyar csókkal felszívódnak.
Ments meg engem csend
kudarcaim csúf vadállataitól
melyek véresre martak
nagy lárma közepette
és a magányba kényszerítettek.
Hadd hogy szemeim
felkutassák az éj titkait
tenger mossa lábaim
mint ama vén csavargóét
aki hószín szakállával
a két part között lebegett
és integetett felém
nem törődve vele hogy én már
hunyt szemekkel fekszem
dajkám ölében.
Nagyon kevés amit adhatok
Ne sírj te öregasszony
ne tördeld a kezed
itt a szomorúfűz alatt
a meredek szélén.
Te anyák anyja
e szép táj ölében
meg-megcsillansz
a kósza járókelők előtt
mint hamu alatt a parázs
és vissza emlékszik rád
minden vándor
minden szárnyra kelt madár
morzsáid ízével a csőrében.
Egyedül maradtál
és mégsem vagy te egyedül.
Tükör ez a nyíló hajnal
mely a te arcodat mutatja
és hangot adnak a virágok
és a kaptárak nyílásain kicsöppen a méz
és a föld színe alól
beléd kapaszkodnak a gyökerek
hogy el ne szakadhass tőlünk.
Szegény kis öregasszony
életünk magháza
valamennyien benned fogamzottunk
és most a te árnyékodban hűsölünk.
Igyál a borunkból ha szomjazol
dűlj az ágyunkra ha elfáradtál
simítsd meg gyerekeink göndör szép haját.
Te vagy szabadságvágyunk forrása
reményeink szőlőfürtje.
Háttal a kuvaszoknak
Hiába kerestek
alámerültem
a csendbe.
Nem a félelem
nyomott le
nem a gyöngeségem
menekített
magányosságomra hallgattam
szerencsésen
undorom véd meg engem.
Menni vagy maradni
adta fel kérdését a lélek
s én maradtam
fegyver nélkül
egyedül
és soha bizakodóbban.
Ti akik halljátok
készpénz vallomásom
hitből és jóságból
építsetek körém falakat
hogy egyszer még
előbukkanhassak
a semmiből.
Szép pillanatok
Milyen árva gyerek sír bennem
milyen madár fütyörész.
Egy farönkön ülök
és bámulom
hogy a bárányos ég
tükörképével játszik
a tó.
Letépek egy cseresznyevirágot
és elküldöm hozzád
hogy emlékezz rám.
Páris
I.
Egy asszony emlékszik rám a távolból.
Egy madár énekel a szívemben
s harmincöt év után milyen kendőzetlenül
mutatják meg magukat Páris vén utcái.
Céllövölde és szerencsekerék a Saint-Michelen.
Szakállas festők amint fehér krétával
a fekete aszfaltra kenik álmaikat.
Ó régi cimboráim clochardok akik még mindig
itt feküsztök a Metro gőzölgő rácsain
és hull rátok hull a decemberi eső.
Szép fekete autóban ülök
szívem a kocsi motorjával dobog együtt miközben
más autók nyüzsögnek előttem mögöttem körülöttem
két vörös szemükkel mint óriási teknőcök.
Csodálatos biztonság mozgása és lármája.
Az éjszakák itt olyan világosak mint a nappalok.
S én ugyanúgy otthon vagyok éjszaka mint nappal.
Jöttem hogy köszöntselek fények városa
ifjúság csókjainak városa Páris.
De hallom már az Orient-Expressz füttyét.
Utazás vissza egy hosszú hosszú alagúton át
más széljáratba más csillagok alá.
Sírni tudnék akár egy gyermek.
Eiffel-torony egeket alátámasztó
korunk vasból font gerince
te idegeneket ámulatba ejtő
emlékezz
emlékezz rám sokáig.
II.
Sok színes bőrű kamasz és csitri lány tornászta fel magát ide
és szépek ezek a gyarmati palánták.
Szemlátomást nőnek s mint a jövő hírthozói osztódnak el
Páris boulevardjain
és átölelnek engem akiről tudják nem vagyok ellenség.
Fehér a bőröm de a szívemben ugyanolyan vér lüktet mint az ő szívükben.
Spirituálékat és munkadalokat énekelnek.
Rózsaszín tenyerük érintésére
az én szám is kinyílik és énekelni kezd.
III.
Fény
fény csurog át az ég rostáján
fény hasítja fel az újszülöttek szemhéját
fény rajzolja ki a tornyok körvonalait
fény születik a rózsák szirmai közt
fény törli el az ember árnyékát
fény bontja szét az éjszaka kulisszáit
fény hintette rám szeplőtlen áldását
ezerkilencszázhatvanegyben
a Champs-Elyséen.
Hogyan kapaszkodjak meg
Legalább egy szentjánosbogár lámpása kéne, hogy rátaláljak az útra, mely hozzád vezet. A mély és vak éjszakában
bolyongok emlékezet óta. Hol ennek az űrnek a partja, hogy megkapaszkodhatnék. Álmaim tüzei is kihunytak, üresek
szőlőskertem venyigéi. De mindezek felett te hiányzol ebben a semmiben, ami mellemet szorítja és ellopja kiáltásom.
Minden eltévedtek félelme az enyém. Mi lesz velem, ha nem szólítasz, ha nem nyújtod felém a kezed. Vagy talán te sem
vagy sehol, és soha nem is voltál. Kényszerűségből találtalak ki, hogy ne egyedül egyem kenyerem, ne szégyelljem
magányosságomat a tükör előtt. De hiszen se kenyerem, se tükröm nincsen, s amíg te nem vagy itt, nem is lehet
semmim.
Késlekedés
Ezt a mennydörgést ismerem.
A jótétlélek nem fél.
Amott a horizonton túl
egy emberkézgyártotta
csillag virágzik ki
s az égre száll.
Leolvashatatlan számok
az óra lapján
mint a szív
elrejtetten kotyog
az inga
és nem tudod
vénülsz-e
vagy csak az idő
jár el feletted.
Vársz vársz
mire is vársz.
Ó életem
máris olyan vagy
mint egy elaszott gyümölcs
a kékzománcos tálon.
Hóhullásban
Csupasz
ez a táj
mint a
tenyerem.
Föld alá
bújt
a tenger
s a hegyek
elvonultak.
Hull már
a hó is
puha
fehér
zománccal
von be
mindent.
Én vagyok az
egyetlen
árnyfolt
látom magam
hallom
a szívem verését.
Visszatérő hullám
A kocsis és a felesége
vörös pónijukat kefélik
szent húsvétkor
a vásárban vették
most boldogan kefélik.
Ó tingli tangli
körhinta a ligetben
flitter és konfetti eső hull
és körbe-körbe zebrafoltos
falovacskák rohannak.
Semmiből jöttek
semmibe rohannak
egyiknek a hátán ülök
mint kisgyerek
félszemem ha kinyitom
a kocsis meg a felesége
éppen nyereg alá törik a pónit
két szép dióbarna szeme van
s mélyen bennük fészkel a bánat.
Szolgaság és tavasz
Elbocsátásomat kértem a gazdámtól.
Úgy nézett rám akár egy tetűre
a magasból nézett rám
s én még kisebbre zsugorodtam.
Tavasz volt.
Az almafák már virágbaborultak
a hangyák
a méhek
és a parasztok napestig dolgoztak.
Nekem elég volt a komédiából.
Egy lány vörös hajára gondoltam
s hogy felkerekedett a szél
kiröpültem fogságomból
könnyedén
mint egy porszem.
Holdas éj
Íme a távoli fárosz önmagának világít.
A hold is mintha fáradt lenne
egy fa ágai közt gubbaszt.
De nem alszik.
A nyurga pontyokat figyeli
amint föl-fölröpülnek
a tó kék mélységéből.
Páncélruhában.
Szárnyak nélkül.
Ünnepély
Kint ülök az erkélyen
Tihanyban
170 méterre a Balaton felett.
Hullámzó tükörében
fényszökőkút
s te Werfelt olvasod
sajnálod az ő bűnöző német kamaszait
miközben az ártatlan virágok
alig-alig hogy pihegnek az árnyékban
a hosszú fenyők koronáját
fekete hőguta kerülgeti.
Szétnyílott kalendárium
nagy vörös betűkkel
születésem napját hirdeted
s látom magam azok között kiket
a tárgytalan vágyakozások hullámai sodornak
bronzfényű férfiszépségük kivetve a semmibe.
De nem panaszlom életem
jóhírem koszorúját fonom
a te fejedre már ki itt ülsz mellettem
és sikongatsz
a tűzijáték csillagainak szálltán
míg lent a fehér úton
karaván vonul a hegyre
hol a nagy király lázadó vezéreit akasztották.
Elátkozott pontja a tájnak
kopasz hátadon a nép járja most
juliális táncát
bengáli tűzben fehér vitorlások úsznak
megbűvölt tehén bömböl a mólón
akár egy bamba rézfúvós az emelvényen.
Aranyeső hull alá gyönyörűn.
Te erősen fogod a kezem
nehogy szárnyra keljek
sóvárgó emberi madár
dalolva a világ gyönyörűségét.
Holdtölte emberek madarak
Betelt a hold
csillagok áttörik az éjszaka drapériáit
s a hunyt szemű csendben
egy férfi és egy asszony
átadják magukat egymásnak
boldogan
félelem nélkül.
Egy bagoly szállt ki a torony ablakán
az alvó kis madarakat
rossz álom nyugtalanítja
nagyon nagy körülöttük az éjszaka
és ők védtelenek benne.
Vetélkedés
Fiatal facsemetéim
most nyitják ki első virágaikat
az ég tükrében fürdenek
vörösen sárgán fehéren
szüzek mind
napsugár becézi szépségüket.
Ha te látnád őket
aki legszebb vagy nekem
bizony hogy elszégyellnéd magad
és mondanád
ne forduljak feléjük
csak téged nézzelek
dicsérjem hangosabban
még hangosabban
szemed kékségét
ajkad mosolyát.
Véletlenek
Gyerekkoromban tengerész vagy virágzó barackfa szerettem volna lenni
olyasvalaki akit a szabadság szelei mosdatnak meg naponta.
Ó Júlia Jula Julcsi
a folyóparton láttalak meg mezítelen
és én a kék ég alatt fehér habokban fürödtem
mint akinek máris valóra vált minden álma.
Csak ezután találkoztam az élettel
karmaival torkomat szorítja ma is.
Nem hagyta hogy igazán erőre kapjak
s talán nem is volt gyerekkorom
csak kitaláltam az egészet.
Rossz lelkiismeret
Boldog és boldogtalan
napjaim
egyazon fa vérpiros gyümölcsei.
Milyen örökséget hagyhatnék rád
aki ilyen szegény vagyok.
Felveszlek hajómra mely szabadon úszik a tengeren
álomba ringat
s ilyenkor téged látlak
amint két nagy szemeddel fölém hajolsz.
Vallani kényszerülök
és könyörgök
bocsáss meg bűneimért.
Innen és túlról
A feketülő ég alatt
halkan beszélgetnek
a fák
titkokat suttognak
amik a mi fülünknek
felfoghatatlanok.
Közöttük éltem le
szép gyerekkoromat
az ő águjjaikból
vágtam magamnak sípot
ettem fanyar gyümölcseiket
fejszémmel megsebeztem őket.
A nagy gyümölcsös
kerítése mögött
láttalak meg először
egy tisztás közepén álltál
félig mezítelenül
ragyogtál a napban.
Megsebzett szívemmel
összezavart
remények
és szenvedések közt
kódorgok
anélkül hogy
feledhetnélek.
Hová vezetnek álmaim
a fák zöld alléi.
Nem értem beszédük
pedig lehet hogy a te
melleidről
combjaidról
kerek kis hasadról
suttognak kedvesen.
Összeadás
A kicsordult korsó
vörös tócsájában látom
szülőföldem bádog tornyait
a kivégzett hőst akit kőbe faragtak
mozgó árnyakat amik
régi barátaimat takarják.
Ó sokat ígérő idők mikor széttárt
szárnyaimmal az eget érintettem
máskor meg a te vágyakozó
fiatal testedet öleltem.
Ó dicsérendő szép időim
amik alámerültek az éjszakába.
Emlékeimet őrzöm semmi mást
van közöttük egy lány aki szeretett
egy béka aki megjósolta az esőt
egy fa aki hosszú csavargásaim közben
könnyű árnyékot vetett rám
ütközetek amiket megharcoltam
vádak amik alatt nem véreztem el
és maga a világ is köztük van oly mélyen
ahogyan én is benne vagyok a világban.
Illúziók nélkül
Napmeleg ölelésed keresem
fáradhatatlan vándor erdők árnyában
fémszerű hegyek csillogásában ott fenn
hol szabad állatok ivadékai
a szivárvány hét emlőjén növekednek.
Ne sirassam az idő múlását mondod
a szív és az agy önmagában erős.
Azt mondod végtelen idő beláthatatlan tér
nem választhat el minket egymástól
de te már nem hallod lépteim dobbanását
én nem látom hogy tarka kis szoknyáddal
játszik a szél.
Veszélytelen örvény
Szívem nyitott kapujából üdvözöllek
rózsaszállal a kezemben
megpróbáltatott életem hajnala.
Nem fagyok meg a farkasordító télben
nem nyelem le a kést
ami összeszorított fogaim közt villog.
E zord évszak rácsain át
hallgasd a végtelen dallamot
amint vad viharzással hagyja el tüdőm.
Költészetem nyugtalan rigói
arany harangszó kíséretében
szállnak fel a fénybe
a termékeny föld dicséretét zengik
kohók tűzbokraiban ragyognak
a kormos és füstös városok felett.
Hajnalok legszebb hajnala
bizakodásom hajnala.
Ellenségeim hada sárba dűlt már
régi omladékok közt is virágok bólogatnak
s látom magam a kirakatok üvegében.
A lányok szoknyája kacéran hozzám libben
álmaim testet öltött istennői mind
csábító és elérhetetlen szeretők
szebbek a fiatal cserjéknél
megszámlálhatatlanabbak
az éjszaka csillagainál.
Hajnalok legszebb hajnala
veszélytelen örvény
ébresztő fényzuhatag.
Föld alatt a csendben
Meghaltam én
már csak benned vagyok
egyetlen tömbbe zártan
gyönyörű szép világ
előbb verítékben áztattak
aztán a véremet vették.
Holtan fekszem már
elnyúltan és némán
mint a kidöntött fatörzs
kezemet benőtte a fű
szemeimet lezárta a csend.
Ez hát az éj
az én sűrű és nehéz
rémülettel telített
és örökre feloldhatatlan
éjszakám.
Elmentem anélkül
hogy jelet hagytam volna magam mögött
se lábnyomom a hóban
se jajkiáltásom a szélben.
Ó szívem
békesség gyermeke
aki minden dicsőséget elmulasztottál
nem könyörögsz már senkinek
nem térsz ki többé
senki elől.
Alszol az éjben
holtan
és halhatatlanul.
Invitálás a hosszú útra
Vérrel és velővel teljék meg a szó amit kimondok.
A fecske nyílröpülésével szálljon
más profán szólamok között
a fénytérben
és legyen kinyilatkoztatás
vokális zene
hirdetőoszlop
minden
mindenkinek akik a múló idő
hátrahagyott iszapjában
rejtőzködő kincseiket keresik.
Róluk és nekik énekelek.
És több ez mint az éjjeli őr dobverése mikor az égő falu népét riasztja
és más mint a csordába verődött farkasok üvöltése.
Emberi hang
a testvériség pehelybe burkolt szavai.
Áttörnek az éjszaka zsúfolt árnyain
hogy megpengessék a virradat húrjait
kézenfogják a gyermeket aki ártatlan szemeit most nyitja ki a világra
és sírva távolodik anyja szoknyájától.
S talán ő az aki nem tévedésből fogamzott
akit nem sodornak el a véletlenek
aki megtalálja szerencsecsillagát
s a koszos dudvával benőtt romok helyén építeni kezd
üvegből szerkesztett városokat
falvakat a zöld övezetek karjai közt.
Ezt a gyermeket
köszöntse
kísérje
és vonzza magához
énekem
s mint akiket rokoni szálak fonnak össze
ne szégyeljük
ne irigyeljük
ne gáncsoljuk el egymást
az úton
mely hajnalunk kikötőjébe vezet.
Felém fordult arcok
Azok akik valamikor eltávolodtak tőlem
megállnak útközben
hogy felém fordítsák arcukat.
Gondolják láttak már valahol
és felsajognak emlékeik.
A küzdelem mély rovásai
amiket arcunkba vágott az idő
nem tűnnek el nyomtalanul.
Győzelmek
és kudarcok hullámvonalában
a testvériség jegyeivé válnak
a felejthetetlen emlékek jegyeivé
amik levetik a múlt rongyait
és a reménydús holnap lombjaival
díszítik magukat.
Véletlen utaink így találkoznak össze
a távolban.
Megolvad keménységük
elkorhadnak tüskéik
áthidalják a szakadékot
és rádöbbenünk gyökereink azonosságára
a mélyben.
És íme akik emlékeznek rám
már látják is
egy vagyok az örökös
versenyzők közül
akik nyitott szemmel
nyugodt szívvel
kitartó inakkal
futnak
a cél felé.
Szálló füst
Valakik letaposták a füvet.
Milyen szürke és elgyötört lett a táj arculata.
Ifjúságom színeit vonalait formáit keresem benne
nem találom.
Se fénytörés se hangfoszlány.
Hová lett ő akinek az árnyéka is semmivé lett?
Fák csontváza feketéllik
egymás hegyén hátán a csend jég tömbjei
a házak elhagyták az utcákat.
Úgy lépegetek
mintha a tenger színén járnék
egyedül
valamiféle titok igájában.
Igen
igen
mégiscsak a Te pórázod szorítja a nyakam.
Láthatatlanul érzékellek
és szenvedek tőled.
Álom és valóság
Sötét keményen megtaposott út nyújtózott ki előttem
hosszan hosszan
és én elindultam
hogy még egyszer lássam
bizonytalanságban
viharokban
elmúlt életemet.
Uram Isten.
Valóban én voltam
az a makacs és csavargó kölyök
a kamasz akit szerettek a lányok
aki nem hallgatta meg az urak parancsát
rosszszagú olajos gúnyában
vasúti munkás
értetlenül a világ szépségei előtt
mindenen kívül
mindenre éhezőn
meggyötörten a nyugtalanságtól.
Ez a cudar sors végülis
fényessé és ellenállóvá kalapált.
Köszönet hát mindazoknak
akik bántottak engem
akik kiművelték érzékenységemet
gondolkodásra kényszerítettek.
Így nőttem azzá
aki ma vagyok
asztalomon nyitott könyv
toll a kezemben.
Egy kisfiú
Alig lát túl az orra hegyén
de úgy áll a világ közepén
akár egy virág
bimbóját feszegető rózsaszál.
Még nem követi az emberi szokásokat
alig hogy kilép az ágyából
a nyitott ablak párkányára könyököl
hogy lássa a világot
ami csak azért létezik
hogy ő gyönyörködhessen
kerge mozgásában
formáiban
színeiben
halk neszezéseiben
hirtelen előtörő kiáltásaiban.
Tulajdonképpen még azt sem tudja hogy él
csak létezik.
Néha odasimul az anyjához
máskor mindent le akar köpni
vadul ellenkezik.
Csodálatos valóság.
A haja selymesen hullámos
szemének vize tiszta fényű
fogai még puhák.
Költemény
Fehér – fehér
fekete – fekete
s te szomorú vagy kicsikém.
Ne sírj
ne hagyd
hogy szép szemeid
könnyezzenek.
Nézz csak körül
nézd
itt a fehér ott a fekete
itt a fekete ott a fehér
és a vörös
ahogy a mélyből felizzik
kibontja lángjait.
Miért sírnál kicsikém
olyan eleven
és szép vagy
amint ott állsz
a fehér és fekete közt
vörös rózsaszállal
a kezedben.
Öreg csavargó
Elindulok megint.
Micsoda végzet
lábaim mindig elvisznek onnan
ahová megérkezem.
Nincs hazám
nincs asztal hogy
anyám leveséhez leülhetnék.
Ítélkezzetek felettem nyíltan.
A lélek könyörög így
a megértésre vágyó szív.
Sok ütést kibírtam már
és hány tengerét úsztam át a gyűlöletnek
de végül is itt a leszámolás órája
élnem kell
vagy meghalnom.
Nemes urai
a hatalomnak és türelmetlenségnek
rajtatok múlik minden.
Tiétek
az éjszaka
a hajnal
a hóhér alázata
és az önkény kegyelme.
Ó ti szerencsések
akik a napos oldalon sütkéreztek
hirdessétek ki
az ítéletet
életem
halálom felett.
Pillanatnyi boldogság
Viháncolj fekete csikóm
én eleven jószágom
alattad a smaragdzöld mező
feletted a kék ég
rúgj és nyeríts
remegő orrcimpákkal
köszöntsd
a gyönyörű májust.
Testvérkém
szép fekete csikóm
a nagy kalandok évadja ez.
Lásd nem ostor
zászló van a kezemben
ifjúságom vörösarcú csillagaival beszőtten
és hirdetve az eljövendő napot
mikor az ember válláról lehull a teher
a fák rügyei kifeslenek
és a vizek halai megsokasodnak.
Előre hát
én eleven jószágom
csiklandozza meg füled
a hajnali friss harangszó
és ne félj te senkitől
ha melletted vagyok
s ha mi ketten így együtt vagyunk
nem állíthat meg bennünket
se mély árok
se hegycsúcs
se tenger végtelenje.
Felesen harapunk a tarisznyából
harmatot iszunk a füvekből
és én zenélek neked
és te nekem táncolsz csodálatosan
csak nekem
szép fekete csikóm
testvérkém
az ébredő világban.
Vajúdás
Írni kell nemcsak kis verseket
hanem élettel telített nagy költeményeket is mogorva hangú förmedvényeket és szelíd rózsafüzérét a szavaknak.
Papírom az asztal üveglapján fehérlik
oly tiszta még hogy félek megérinteni.
Félek a múltamtól és hogyan adjam át magam a pillanatnak mikor a szívem mélyére látni hogyan árusítsam ki
legrejtettebb titkaimat.
Valószínűtlen térben
a valószínűtlen városnak mely átsejlik álmaimon
vannak házai de nincsenek otthonai
vannak szerelmesei de nincsenek gyerekei
csupa beton
csupa vas
csupa üveg
és bizonytalanul inog a szélben.
Ó életem életem
vérem nyugtalan lüktetése
húsomból kitépett szavaim
bejárt távolságok
szép szerelmeim
egy csokorba kötve
az alkonyi ég alatt lángoltok.
Mondjátok el hogy ki vagyok én
s az élet milyen összebogozott szálaival bajlódom.
Most éppen egy híd közepén állok
várom hogy valaki emberi hangon szólítson
de a víz fekete tükrében csak
ezer szilánkká tört homlokomat
arcom remegő barázdáit látom.
A mélység indái fonják be szívemet
és olyan néma vagyok
mint a kialudt lámpák körülöttem
s vajon élek-e egyáltalán
felvetem a kérdést
de nem tudok rá válaszolni.
Terhes vagyok a világtól
és nem szülhetem meg gyermekét.
23. kórterem
I.
Ó szegény öreg testem szegény öreg testem
tudod-e hogy kórházi ágyon fekszel
holdhalovány vagy
és sebektől vérzel.
Milyen gályára kerültél
milyen vizek ringatnak
milyen a part, ahol egyszer kiköthetsz.
Így szólítgatlak
jó öreg testem
aki én vagyok
s te mondod
nincs itt se gálya se víz
csak fehér falak
fehér ágyak vannak
bélelten elnyúlt emberekkel
akik olykor kinyitják szemüket
s valahonnan a mélyből
felsóhajtanak.
Így gyötrődöm én benned
szegény öreg testem
s hallom hogy a távoli sötét folyosókon
ahol véresszemű gyönge lámpák égnek
cipősarkok kopognak
bizonytalanul.
Nyilván az a bodroshajú kövér nő
halad az ablak felé
hogy feltekintsen az égre
ahol jótét csillagát keresi.
Nincs itt se gálya
se víz
se fénylő kegyes csillag.
A félelem és reménység virraszt csak.
Ha egy szalmaszálat láthatnék
megkapaszkodnám benne.
De nincs itt se gálya
se víz
se fénylő kegyes csillag
se szalmaszál.
Félálomban fekszem
az éjszaka mélyén és várom
hogy az új hajnal kapujában
megjelenjen az orvos
szól majd hozzám
akár egy gyermekhez
s én rámosolygok
mint hajdan az apámra.
II.
Ez a csővázas fehér ágy az otthonom.
Mintha a kietlen ég alatt egyedül lennék.
Se hang se mozgás.
Egy vagyok az érzéketlen tárgyak világával.
Néhány leplombált üveg
rosszszagú kenőcsök
papírlapok
mikre végzetem közeledtét írták.
S íme milyen az én gyarló képzeletem
most is arra a nemlétező barátomra gondolok
aki után keresztül-kasul jártam a világot.
Néha mintha az árnyékát láttam volna városok házai erdők fái között
olykor mintha szólított volna a távolból
sehol sem találtam rá
s mégis ő az egyetlen akihez hű maradtam minden nyomorúságomban.
Itt fekszem magammal tehetetlenül
de úgy képzelem ő most is ott lapul valamelyik sarokban
szép szőke angyal
fogja a kezemet
hogy el ne ragadjon
a halál.
III.
Ez az a hely ahol rozzant gebéivel pihenőt tart az ember
talán utolszor.
A lázadás tüzei kihunytak
a börtön láncai lehulltak rólam.
Az a valóság ölel ami már túl van a valóságon
s arra a cirkuszkocsira emlékszem csupán amely után kutyamód loholtam az országutakon.
Tizennyolc éves voltam
hosszúhajú költő
nevetséges kecskeszakállal
amik a szívemben parázslottak.
Egy lány bűvöletében éltem akkor
egy lány bűvöletében aki a cirkuszkocsi ablakán hajolt ki és boldogító szerelemről énekelt.
Micsoda dal volt az
és micsoda szédületek hintáján forogtam én.
Ó szívem máglyatüzek fészke
szerelmek mély kútja
most tűzhányók hamuesője
tengerek dagálya alatt dobolod az értelmetlen riadót
s már csak az EKG precíz szerkezete vigyáz rád.
De ne add meg magad szívem
vannak még madarak melyek nem ettek a tenyeremből
vannak még csillagok amelyek rejtőzködnek előlem
vannak még lányok akiket nem csodáltam meg.
IV.
Csillagai a téli éjszakának
acélkarmai a szélnek
rámtörnek a sötétben és meggyötörnek.
Nem tudják ki vagyok
de körülszaglásznak mint a kutyák
s foglyuk vagyok máris.
Bilincset vernek a lábamra
kitépik szárnytollaim
és táncba kényszerítenek.
Látják mozdulni sem tudok
akkor azt mondják
haljak meg.
De én hunyt szemekkel is csak bámulom az ég csillagait
takargatom sebeimet amiket a gonoszság karmai
téptek fel
és nem tudok választani
élet és halál között.
Monológ
Meghajszolnak a nappalok
és tévedésbe ejtenek az éjszakák
de nem adom fel a reményt hogy egyszer győztesként vonulok be a városba
ahol születtem.
Ne forduljatok el tőlem barátaim
hogy újra és újra kezdem a játékot.
Nem
nem
sohasem
mondok le a szédületbe ejtő távlatokról
a kalandok fanyar ízéről.
Az értelem és érzelem fegyvereivel
értetek harcolok
barátaim
akik oly könnyű szívvel hagytok magamra
hajszás nappalaimban
tévedésbe ejtő éjszakáimban.
Hűen önmagamhoz
Nem futamodom meg a vihartól
mely életem gyökérszálait tépdesi.
Látom az evakuáltak kétségbeejtő vonulását
meggyötört asszonyokat reményüket vesztett férfiakat és az álmaikból felriasztott gyerekeket csodálkozó nagy
szemükkel és az ajkak színtelen tört vonalával.
Fáj értük a szívem
de nem csatlakozom hozzájuk.
Állok a vártán
elgyötörten
és keményen.
Hiszek magamban
ahogyan a gyermek hisz álmaiban.
Mocskos selyemgubanc van
a kezemben
előbb kibontom a szálat
aztán a fekete mély kút fölé hajolok
honnan majd könnyes arcom néz rám vissza.
Reggeli séta
Egyedül kószálok a hegyen.
Úgy érzem magam mintha egészséges és gondtalan lennék.
Nem is emlékszem szívem riadozására
önkénytelen sóhajaimra
áldozatos kudarcaimra.
Cirógat a friss széljárat
s magába fogad a gazdag vegetáció mintha egy lennék vele.
Alattam él a város de nem látom évszázados sebeit
nem hallom csikorgó sirámait.
Tudom rossz mostohám volt ez a város
nagyon jól tudom
és nem haragszom rá.
Közel az égi magassághoz
fiúi szeretettel vallok neki
álmaimról
vágyaimról
reményeimről.
A szálloda teraszán
Idegen emberek
megint idegenek
és még idegenebbek.
Többféle színben.
Ha körülnéznek riadt a tekintetük
ha szájukat kinyitják
értelmetlen hangok röppennek a levegőbe
s szinte látom hogy elvéreznek a májusi nap nyilaitól.
Ezek között az idegenek között
én vagyok a házigazda
névtelenül.
Ők talán észre sem vesznek engem
én gyönyörködöm bennük.
Látom mozgásuk kecsességét
hallom emberi szívük dobogását
mely az én szívem dobogásához hasonló.
Nem váltunk szót
de értjük egymást
könnyű mosollyal ürítjük poharunkat.
Néhány sorban
Sok bú és bánat után
ismét a tiéd vagyok.
Szavaim áradata ne támadjon rád többé
két szemem két tőrei se szúrjanak meg többé.
Olyan vagyok ahogyan megkívántál magadnak azon az alkonyon.
Emlékezz emlékezz.
A folyón gazdátlan csónak úszott lefelé
egy madár elveszett párját siratta a fán
én az ifjúságodat dicsértem
s te kontyba tűzted
szép vörös hajad.
Az én földem
Gyógynövényeket és különösen szép virágokat terem ez a föld.
Itt mindenki otthon érzi magát és reméli hogy tragédiák nélkül futja be pályáját.
Ennek a földnek nincsenek
összekuszált utcái
körülzárt határai
mint ahogyan az én végtelen lehetőségeimet sem zárja körül semmi.
De ide csak fegyver nélkül léphet be az idegen
itt senki sem csókolja meg véres rongyait a hősnek
aki hódolatot követel.
Ezt a földet én találtam ki
magamnak
és azoknak aki szeretik a szabadság
vörösre érett
keményhúsú
gyümölcseit.
Sötétben
Sok mérgét lenyeltem már a szomorúságnak
sok követ megemésztettem kenyér helyett
de egy láthatatlan szálka
keresztbe feküdt a torkomba
görcsbe markolta szívemet
és azóta nem tudom kimondani a neved
Isten.
A távolság ami köztünk terül el
felmérhetetlenebb a pusztánál ahol Mózes negyven napig bolyongott a zsidókkal kietlenebb a névtelen szigeteknél amik
az őrültek fantáziájában léteznek.
Nagy magányosságomban rádöbbentem hogy én még nem láttalak soha nem vetted le rólam súlyos terheim felét
nem segítettél leverni láncaimat.
És nem látod te most sem
hogy sós verítéktől lucskosan ásom a gödröt
ahova bűneimet és gyöngeségeimet szeretném eltemetni.
Nem látsz te semmit
nem hallasz te semmit
s íme a kegyetlen szálka még mindig a torkomban fekszik keresztben
és nem tudom többé kimondani a neved.
Vagy így vagy úgy
Színes kockáimat kidobtam az ablakon
a virágok parcellájába hulltak.
Felhőkből alakult égi állatok vonultak el a nap tűzfészke előtt
esőcseppek húrjai hárfák pengésével szóltak
de a tarkaság gyűrűjében a gomolygó illatok közt
az én kockáim
nem nőttek tovább
nem színesedtek
nem utánozták a fiatal kamaszok önfeledt táncát.
Költő add fel a varázsló szerepét.
Látom bárgyú tehetetlenségem.
Nem áldozó hanem az áldozat vagyok
s mégis örülök
hogy egy bujdosó tücsök
cirpelését hallom
a szomszéd ház árnyékában.
Szeptember
Ez a szép hónap a gyerekek hónapja
azoké a gyerekeké akik most lépték át először az iskola küszöbét
s még nem tudják elfelejteni
az izmok szabad mozgását
a kiáltozások színes buborékjait
a nevetés gyöngyeit.
Amíg a tanító nagy komolyan ákombákomokat firkál a táblára
és dobbant a lábával hogy csend legyen
ők ártatlan csínytevéseikre emlékeznek
amiket a játszótéren vagy a ház valamelyik zugában követtek el.
A nagy fehér falak a szűk padok közé szorítják őket
s ha szólnak hozzájuk úgy tesznek mintha a nevüket is elfelejtették volna.
Igen
igen
az volt az igazán szép élet
amikor a fiúk kővel dobálhatták meg a szemelgető galambokat
mikor a kislányok egymás kezét fogva körben forogtak
gyorsan gyorsan forogtak és a királyfi történetét énekelték.
Ezekre a csacsiságokra gondolnak
és a tanító
észre sem veszi
hogy az ajtó kulcslyukán át
ők már rég megszöktek a teremből.
Műterem
Szörnyen ócska fotőjben egy fiatalember ül.
Előremered összehúzott szemekkel mintha vadászlesen volna
mintha valamiféle csoda bekövetkezésére várna.
A piszkos ablakokon hangosan kaparász a szél.
Fixatív terpentin és alkoholszag.
A fotőjben ülő ember egyre szomorúbb lesz sírni szeretne akár egy elhagyott gyermek.
Aztán hirtelen felugrik ecsettel és palettával a kezében ráveti magát a kifeszített fehér
vászonlapra akár egy veszedelmes ragadozóra.
A megszállott lélek küzdelme azzal ami nincs és azért hogy legyen.
Sebekkel jár a küzdelem
bizonytalanságérzéssel és fájdalommal anélkül hogy a kiömlő vér látszana.
A fehér vászon megadja magát és zsíros termékeny humusszá változik át.
Formák és vonalak születnek rajta.
Már olyan mint a bibliai Paradicsomkert.
Csupa szín
csupa stabilitás és mozgás egyszerre.
Nincsenek határai a végtelenbe tágul és magába fogadja mindazokat
akik ízlelni tudják a fájdalom kéjét és az alkotás örömét.
A festő elvégezte feladatát és sétálni megy az emberek közé.
Vagyonom és fegyvertáram
Kedves tárgyaim az asztal üveglapján.
Nagyon szegényes az összbenyomás.
Különböző világtájakról érkezett festéktubusok
barátaim küldték akik feloldani kívánják
magányomat és megértik képeimet
melyek az egyszerűség és tisztaság
nyelvén beszélnek.
Néhány megfakult fénykép összekuszált múltamat idézik.
Fehér papírlapok szétfolyt vércseppek nyomaival.
A költő elvetélt magzatairól vallanak.
És levelek
levelek amiket nem válaszoltam meg s ezért állandóan nyugtalanítanak.
Ecsetek tollak ceruzák.
Íme az én vérrel be nem mocskolt fegyvereim.
Budapest ege alatt
1912
május 23.
Szépen hajnalodik.
Fény áttöri magát
a sötétségen
az én tüdőm is a tiszta hangú billentyűkön játszik
szívem halk mély ütemeket dobol.
De a levegő mintha izzóbb lenne a szokottnál
láthatóbbak a remegések
amiket a tárgyak és növények sugároznak magukból.
Ó 1912
május huszonharmadik
hajnala
ha visszagondolok rád
kilépek szomorúságom börtönéből
nyelvemről szavak feslenek le
tüzesek
engesztelhetetlenek
hasonlóak azoknak az embereknek
vésztjósló énekéhez
akik felriasztották
Angyalföld mély álmát
és megindultak
hosszú hosszú sorokban
a város felé
a börze
a bankok
és a parlament felé
hogy elpanaszolják sorsukat
hogy lesújtsanak azokra
akik előtt eddig
engedelmesen meghajtották gerincüket.
A lázadás
és a jó remények
hajnala volt
ez a hajnal
a kényszerű elszánás
a nagy erőpróba
hajnala
mikor a szegények
a megalázottak
nem a szívüknek
hanem az agyuknak engedelmeskednek.
Zászlót bontanak
sok vérszínű zászlót
és emelt fővel menetelnek alattuk.
Borostás arcukat arany sugárzásba vonta a nap
aranynak látszik az asszonyok simára tűzött kontya
s a gyerekek is akik vidáman loholnak mellettük
mintha aranyban fürödtek volna.
Ó emberek hullámzó tengere
erdők kiirthatatlan fáihoz hasonlók
a nap hősei vagytok külön-külön
és együtt valamennyien
s lehet hogy nemsokára
a halál áldozatai lesztek
de ez a gondolat nem kínoz senkit.
Minden olyan szép
élettől duzzadó
sokat ígérő.
Úgy indultatok neki
mintha valamiféle nagy őszi szüretre lennétek hivatalosak.
Szinte már látjátok a beérett fürtöket
a kipréselt must ízét is érzitek már
és kemény léptekkel haladtok tovább
meggyarapodva
százakkal
ezrekkel
énekelve mind hangosabban
mind elszántabban.
Aztán egyszerre a napsütéses reggel
másik oldalát is látni lehet
és azokat is látni már
akik szemben jönnek veletek
gyalog és lóháton
töltött fegyverrel a kézben.
A jó és a rossz valóság
óhatatlanul összekeveredik
az ég mintha magára húzta volna sötét fátylait
a föld mintha megrázta volna lomha testét
s a célpont amit az emberek oly világosan láttak
szétcsurog valami iszapban és ködben.
Az énekszó
kiáltások szilánkjaira törik.
A halál angyala fújja trombitáját
fegyverek éles kegyetlen hangjától kísérve.
Rendőrök
csendőrök
katonák
kivetkőztek emberi bőrükből.
S most ropognak a puskák
acél sáskaraj röpül ki torkukon
hogy behatoljanak
a védtelen koponyákba
az avítt rongyokkal takart szívekbe.
Angyalföld második szülőhazám
elnémultak gyáraid kínzó zörejei
a fa és vas nyugodtan alszik a szennyes falak közt.
A drága fémek ragyognak hogy senkise nyúzza őket
szétfoszlottak kocsmáid koldusdáridói
elborult feletted az ég
az utcák kifordították mocskos beleiket
és hullanak a fák rozsdamart levelei.
Angyalföld
nappalaim vallomásra kész tanúja
éjszakáim menedéke
Egyiptom pusztulását
háborúk győzelmét
megsebzettek vérehullását
szenveded most át
és veled szenvedek én is
de nem adom meg magam
mint ahogyan a te néped se adja meg magát.
Barikádokat emelnek
védekeznek és támadnak egyszerre
asszonyaikért
gyerekeikért
magáért az életért
amiből eddig
csak a nyomorúság keserű ízét
szülések kínját
temetések könnyeit
ismerhették meg.
Hol van már az a szép hajnal
és az énekszó
ami panaszaink
reményeink
fortisszimóját zengte.
De a semmi völgyeiből
a tehetetlenség sikátoraiból
most sem a megtörtek sirámait hallom.
A kiáltás tőrré
sóhajtás kődobálássá változott.
A szívek már nem a virágzó életet
a halálraszántak riadóját dobolják.
Kidőlnek a fák az út szegélyén
ablakok csörömpölve sírják üvegkönnyeiket
a lámpaoszlopokat gázlángok bokrai ölelik körül
és szólnak a fegyverek
jajkiáltások
káromkodások
felelnek rá.
De a fegyverek szólnak tovább
és az én jajkiáltásom is
ott harsan fel a többiek kiáltásai között.
Ifjúságom szép álmai
kimentelek én titeket
a jajból és a vérből.
Úgy érzem magam
mint aki fejest ugrott a hullámok közé
zuhatagok és törvények ellen úszok.
Életemre súlyosodó
fekete ég
távlat nélküli tér
a semmi örökkévalósága.
S most valami még nem egészen felismerhető
talán százlábú
ezerfejű gondolat
kapaszkodik meg agyamban.
Hol lehetnek
anyám
testvéreim
és a feleségem
akit szeretek
akit féltek
a ragadozó veszedelmektől.
Szép ovális arcú asszony
nagy
mély szemekkel
hosszú könnyen mozgó lábakkal
amik nem hagyják egy helyben állni
nem hagyják hogy elbújjon a vihar elől.
Irgalom
ha vagy valahol
fölöttünk
körülöttünk
védd meg helyettem
aki nagyon gyámoltalannak
érzem magam
miközben harci jelszavakat ordítok.
Minden hang a szívemből szakad ki.
Vörösen és feketén kiáltom
Előre előre
szinte már trombitálom
ne hagyd magad testvér.
Múltamat jelenemet jövőmet
egyszerre kiáltom ki a világba
és nagyon gyámoltalannak
érzem magam
ebben a forró felkavart masszában.
Szép hogy vacak kis életemet
könnyek nélkül viszem a vásárra
de mégis csak egy az életünk
s most erre az egyetlen életemre
vadásznak.
Ó ó akik mellettem vagytok
maradjatok velem örökre.
Halljam baráti szavatokat
érezzem húsotok melegét
és ne szakadjon meg a láncsor
melynek én is egy szeme vagyok.
A költő szólt most belőlem
akit annyiszor megbántottak
s ő annyiszor megbocsátott.
De íme a mérleg nyelve nem játszik többé.
Teljesíteni a lendület parancsát
ez az egyetlen feladat.
Teljesíteni a lendület parancsát
hogy a falak leomoljanak
és a zárak kinyíljanak előttünk
a kaszárnyák és a börtönök zárai
a magtárak és páncélszekrények zárai
mögöttük verítékünk
igazgyöngyeit őrzik a lakájok.
Szoruljanak ökölbe a kezeink
a sarló és kalapács nyelétől
megkérgesedett
kezeink
és lábaink
döngjenek az utak kövein
a mi héthatárt járó lábaink.
És a mi halottaink se lehetnek
halottak igazán.
Megtépetten és összetörten
csak ledűltek ők aludni.
A lucskos útközépen
a toporzékoló csizmák közt
a tajtékzó lovak árnyékában
alszanak mélyen.
De ha elvonul felettük a vihar
ismét talpra állnak
hogy egy másik nap hajnalán
újból elinduljanak velünk
a város szíve felé.
Közben beesteledett
és esztendők vonultak el
váltogatva egymást
sötétségben és világosságban.
Mi is gyarapodtunk
és még inkább nekibátorodtunk.
Világosságban és sötétségben
50 nehéz esztendő
poklokon vezető utait jártuk meg azóta.
Ó én vérem és könnyem
hitem és reményem kertjének
édes fanyar gyümölcsei
viharos álmaim
gyermekkorom gyapjas szép nyulai
fészekből szedett ártatlan madaraim
felejthetetlen pulikutyám
remek postagalambjaim
költeményeim visszhangja
szikrázzatok és lobogjátok
világgá
hogy 18 250 agyontaposott lépcsőjét másztuk meg a hegynek
s én ifjúságom
harcaira emlékszem
a valóság partján
rózsaszín szemüveg nélkül.
A tölgyfa levelei
1964
Szétosztottam magam
és megbontatlan maradtam
elszántan
fegyelmezetten
a kemény
nyersanyaghoz hasonlóan.
Olykor átváltozom
virággá
vagy fegyverré.

Rekviem egy asszonyért
Ő halt meg akit nagyon szerettem
igaz hogy
sosem vallottam meg neki.
Akkor csak a barátja voltam.
Egy másik férfival élt
három gyereke hites apjával.
Mindössze huszonkétéves
s a három gyerek mint a szegénység sápadt virágai.
Egyik még az anyja tején nevelődött
esténként a nagyanyjuk mosdatta le őket
a zománcát vesztett
zebracsíkos lavórban.
Igen ők a szegénység sápadt virágai voltak
a szomszéd gyárfalak árnyékában.
Sok volt a sírás
a kenyértelenség szomorúsága.
De jól bírták a zűrös nappalokat hosszú éjszakákat
minthacsak kínpadra születtek volna
homlokukon a mártírium jegyével.
Ott csetlettem-botlottam közöttük
aztán én lettem egyetlen férfi a házban
a másik mintha füstté vált volna
többé sose láttuk.
1910
kemény télidő
sovány ígéretek
és egy ajtó
amit nem tudtam becsukni.
Az asszony hozománya három gyerek
három szánalomraméltó virágszál
és én már éreztem vállaim meghajolnak
a gondok súlya alatt.
Fiatal költő mindent súlyosabbnak éreztem
mindent sötétebbnek láttam a valóságnál
s csak testem élt köztük.
Nem holmi öttusa bajnoké volt ez a test
hanem az enyém
egy fiatal költő teste
amit gyakorta cserben hagyott a lélek.
Nem ezen a tájon volt igazi otthonom
más hegyek szerpentinjein
más vizek sodrában
más csillagok alatt
más végletek közt
éltem szinte láthatatlanul.
Nem törődtem a bírák szigorával
sem az adóhivatallal
orvosok nagyképével
vénasszonyok siralmaival.
Az a pénz nélküli úr voltam
aki önmaga húsával táplálkozik.
Rögeszmém volt a végtelen felmérése
és meg tudtam elégedni a semmivel.
Hasonló voltam azokhoz a hívőkhöz
akik a mennyek kapuin zörgetnek
feledve rongyaikat és sebeiket.
Nem ittam alkoholt
és a megrögzött iszákosokhoz hasonlítottam
behunyt szemmel bolyongtam
anélkül hogy letértem volna az egyenes útról.

Már tudtam
horgonyaimat a tenger mélyére vetettem
íme hát a sajkát
amit álmaim fénypontjaiból készítettem
semmi baj nem érheti
mert én magam vagyok a tenger
felette az ég
rajta az ezüstporral behintett
tejút is én vagyok.
Féltem a haláltól
s nagyobb biztonságban éltem minden halandónál
oldalamon már az asszonnyal
aki elhagyta értem három gyerekét.
Nálunk senki sem lehet boldogabb
mondtam őszintén és meghitten
s mégis ha megcsókoltuk egymást
a bűnösök szomorúsága
összeszorította torkunkat.
De ez már nem változtathatott a mérleg játékán.
Azt mondtam az enyém vagy
és ő is azt mondta
az enyém vagy.
Boldogan szavalta verseimet
gesztusok és szenvelgő grimaszok nélkül
úgy ahogyan megszülettek a mélyben
ahogyan a napvilágban kiteljesedtek
és én láttam őt a színpadon
Maeterlinck
Szent Antal csodájában.
Ó Isten Isten
hogyan múlik felettünk az idő
milyen elszabadultan forognak
sorsunk olajozatlan kerekei.
A színpadon

a nézők szemének kereszttüzében
ő volt a szegény együgyű szolgáló
mocskos zsákrongyával éppen a padlót mosta fel
mikor megjelent előtte
Szent Antal
fehér liliomszállal a kezében
ezüst glóriájában apró villanykörték égtek
s az együgyű szolgáló
nyitott szájjal bámult rá
összekulcsolt kezekkel
arcán a hervadó szüzesség pírjával
mint aki hisz a csodában
és mélyen megalázkodik előtte.
Láttam őt és nagyon szerettem
és ekkor született egy versem
az éjszaka drapériái közt anyámat idéztem meg
„aki ott sírdogált a nagy teknők előtt s a nehéz gőzökben néha megjelentek az angyalok. Fügét datolyát és cseresnyét
hoztak tiszta ingecskéjükben és kövér kezecskéjükkel elsimították a mosónő szeméből hajakat.”
Anyám és feleségem egyazon alagúton át
indultak a hajnal kapuja felé
én lámpással a kezemben
haladtam előttük
miközben könnyeztek a szemeim
s egy szebb jövőről énekeltem.
Azt hittem jó szóval gyengéd simítással
meg tudom váltani a világot.
Mértéktelen étvággyal verseket faltam
és verseket szültem anyai fájdalommal.
Látomásaim szövevényei közt
az apokalipszis lovait hajszoltam
keresztben átúsztam az idő folyását
elvesztem a térben

aztán megint a feleségem karján, találtam meg magam.
Hallottuk a három gyerek távoli sírását
s csak mentünk
mentünk
keserű ízekkel a szánkban
vérünk forróságától gyötörten.
Éreztem valamikor én is
síró az anyja után kiáltozó gyerek voltam
s íme most egyedül kell magasba emelnem
a gyűlölet és a szeretet zászlaját.
Nem voltak megbocsájthatatlan bűneim.
De tudtam
mindazért amit tettem és nem tettem
a saját tüzemben kell elégnem.
Aludj aludj én csöppségem
dúdolta anyám a bölcsőm felett.
A mécses vérző lángja
megvilágította a falakat
amiken fekete árnyak imbolyogtak
nyitva tartották a szemem
és bekúsztak a szívembe.
Menekülni szerettem volna
s a permetező korom
elzárt előlem minden utat.
Ilyen volt gyerekkorom
s most három elhagyott gyerek sírt utánunk.
És mi csak mentünk
mentünk.
Háborúkkal és forradalmakkal találkoztunk
úgy sejtettük
egy kiengesztelhetetlen szörnyeteg
él valahol a sárga ködök megett
és tüskefogaival
fekete holdas körmeivel
gyötör bennünket folyvást.
Megkínzottak és meggyalázottak lettünk
mint Dosztojevszkij regényalakjai.
Feleségem volt az én áldozatokra kész Szonjám
aki elkísért pokoljárásomban
remélvén hogy egyszer kisüt felettünk a nap
s az emberek leveszik előttünk kalapjukat.
Nagy a világ mégsem tudtunk nyomtalanul elveszni benne.
Leróttuk tegnapi, adósságainkat
ma újabb kölcsönökért esdekeltünk
s mint az ökrök
húztuk minden haszon nélküli igánkat
a síkság forró homokján
vagy eltévedtünk egy erdőben
féltünk a mély csendtől
a láthatatlan nyüzsgéstől
a kígyósziszegéstől.
Fogadalmaink hínárjába gabalyodtunk
de ismét kitörtünk
folytattuk azt amit nem akartunk folytatni
és mi mást tehetnénk
megöleljük egymást
a jobb remények szédületében.
Egy beígért tragédia szálait
szőjük
vakon
és jó képet vágunk hozzá.
Hány éjszakát virrasztottunk át
egymás előtt is szégyenkezőn
hányszor fordítottuk el tekintetünket
az utcák járókelőiről.
Valami féreg rághatta szívünket
vagy talán a láthatatlan angyal
űzött bennünket láthatatlan kardjával
nagy sötétségeken át
az irreális térben.
És hányszor ültünk
összefont kezekkel
akár a siralomházban.
Sóhajokat küldtünk a táj felé
ahol a hajnal születik meg
harangok és gyárkürtők lármájával.
Mérhetetlen volt bennünk
az élet vágya
és a halál tudata.
Anyám ha sejtette volna
mi lesz belőlem
így könyörgök
szakíts le elapadt melledről
dobj a kút fenekére.
Nem egyszer gondoltam apámra is
akitől úgy szakadtam el
ahogyan a férges gyümölcs
elszakad fájától.
Mea culpa ó mea culpa.
Játszom testetlen játékszereimmel
mint aki a nagy
katedrális
helyreállításán dolgozik.
De már tudom
saját árnyékomat kergetem
fürkészem a semmi mélységét
elundorodom ha saját képmásomat látom
folyó tükrében.
Milyen kegyetlenül egyedül lennék
ha az asszony nem menetelne oldalamon.
Végtelen hála
és dicséret
a szerelméért.
Olyan volt ő
mint a jótétemény maga
mint egy virágos kert illata
mint az a valótlan kéz
amely olykor olykor
mély álomba merített
mint az az ajándék
amit nem kértem soha
és boldoggá tett ha megérkezett.
Mindenét megkívántam
és mindenét nekem adta.
Aztán elindult a hosszú magányos útra.
Ki tudja hol járhat most
átok verte tájakon bolyong tán
vagy éppen a Paradicsomkert kapujában áll
bebocsájtásra várakozón
vagy a legmagasabb hegy csúcsán ül
és kedves szoprán hangján énekel
vagy talán igazánból már nincs sehol
elvesztette súlyát
átlátszóvá vált mint a levegő
s csak a szörnyű kis ballada őrzi emlékét
.................................................................
„Enyém volt ő s engemet mint rózsát viselt kebelén
s maga is egy rózsa volt szegény.
Ki érti meg súlyos bánatát
virágot szedett a réten egy nyárvégi nap alkonyán
aztán sírt és megölte magát.”
Karácsony éjszakája van.
Szólnak a harangok.
Kérdés
Mit vállaltál?
Miért vállaltad?
Milliárd csillagszemével
néz rád most az ég
megingott a föld
s a mélyből
valami szörnyeteg üvölt.
Közben
olajággal közeledik a galamb
s ó jaj
a csőre véres.
Az éjszaka torlaszai közt vergődik
és a csőre véres.
Ne üldözd
a békesség madarát.
Ne vakítsd meg
ne törd el a szárnyát.
Ablakom tárva-nyitva.
A gyereksírás elhallgatott.
Jól nevelt kutyám
a küszöb előtt alszik.
Csak te kóborolsz a város utcáin
kopognak lépteid
árnyékod bemocskolja a házfalakat.
Nyári kép
Langyos este
holddal és csillagokkal
A csorda kint kószál a mezőn.
Tarka szőrű nagy tőgyű tehenek
mozgásuk ritmustalan
olykor felemelik a fejüket
unottan körültekintenek.
Két bika is van köztük
karika az orrukban.
Mint két bálvány
állnak a holdfényben.
Az egyiknek
fehér csillag világít a homlokán.
Tinta mindenben és mindenütt
A tinta szült engem
vagy én szültem a tintát
mindegy.
Irtózatosan összefolytunk
s ha nem így lenne
megfulladnék.
Akkor egy nő volt
barátom ellenségem
s hogy először láttam
csodálkozón
megszólaltam.
Verset faragtam belőle
tintával gyaláztam meg
s most agyam
ágbogai közt fészkel.
Naponta fölengedem
mint gyermekkoromban a sárkányt
s ő dicsőségkoszorúval száll
száll
tintatenger
és tintaég
között.
Reflektor
Nem igaz
hogy a szegénység szüli az alázatot.
A valódi szegényeket kemény anyagból formálták
ha kell megverekszenek őrző angyalukkal
ha úgy hozza a sors
a tüzet is le tudják nyelni.
Nem nagyszájúak
de oda ütnek ahol az agy fészkel.
Nem félnek a haláltól bár tudják
rajtuk is erőt vesz ez a gyalázat
de közben mind nagyobb ütemben szaporodnak.
Velük telnek meg a falvak városok és időnként
valahonnan a mélyből
felháborodnak mint a tengerek
vagy mozdulatlanokká válnak és megkeményednek mint a sziklák.
Ilyen napokon
a világ felriad hangjuktól
a fegyveresek meggondolják lőjenek-e
vagy nyújtsák kezüket a szegénység fiai
és a lázadás elszánt önkéntesei felé.
Hol van már a megalázkodás maszkja
a félelem ami a lábak és kezek mozgását visszatartaná.
Keményre zárt öklök.
Kiáltások
amik a fájdalom és gyűlölet mérgét gyűjtötték magukba.
S íme a falu átgázolt a sövényeken és pocsolyákon.
A ronggyá tépett és törmelékké zúzott város
nem ismer magára.
Piaf
A verébfióka
csodálatosan énekelt.
Nagy szenvedéseit
és elképzelt boldogságát
énekelte.
Ázott madár volt
és fuvola
Isten száján.
Páris házfalain
óriási plakátok lobogtatták
a nevét PIAF PIAF
PIAF
énekel!
Aztán elnémult.
Egy napon távozott
jóbarátjával
Cocteau-val
és minden ellensége tudta
a szerelem fényes dallama
szállt vele sírba.
Ünnep reggel
Nem a valóság tükörképével akarlak megajándékozni
magával a valósággal
amit
emberagy
emberszív
emberkéz
formált meg
a cseppfolyós
vagy gyémántkemény anyagból.
A valóság elemeiből
új valóságegészet alkotok
Neked és Őneki
életem gazdagságával telítetten.
Ismerd meg a szabadság határtalanságát
az igazság mélységét
társaidat akik a ködfal mögött bolyongnak.
Szép vagy
erős vagy.
Élj a világ
anyaölében.
Az élet törvénye
Nincs olyan úr aki parancsolhatna nekik
az égből hullanak alá
és előbújnak a föld alól.
A parasztok azt hiszik
nagy szenvedélyük és erős kezük nélkül
nem lenne belőlük semmi
a költők azt hiszik
fogott rajtuk a varázslat
s most feláldozzák magukat
az ő gyönyörűségükre.
A tavasz semmit se hisz
csak szaporítja
a madarakat
a virágok némán csodálkozó fajtáit
a teherbe esett asszonyokat
a lázongó férfinépet
a zöldet és még zöldebbet
fehéret
pirosat és még pirosabbat
egymásnak ellentmondó formákat
melyeket láthatatlan gyökerek táplálnak.
Így a tavasz
akit kalaplevéve köszöntök
és engedelmeskedem neki.
Ma vörös tintával írtam a naplómba:
nem a halál
hanem a születés dalát
éneklem.
Kezek
Szép puha imádkozó kezek.
Keménybőrű göcsörtös kezek
a munka áldozatai.
Fiatal lányok bársonyos tapintású kezei.
Vaskapocs szorítású legények kezei.
Szerelmesek mágneses kezei.
Zsarnokok vérrel bemocskolt kezei.
Halottak letakart
viaszsárga kezei.
Olyan idegen kezek
amelyek leírhatatlanok.
A legenda vége
Az eldobott kő
megült Isten mély ölében.
Királyi testőrök
hideg combú szajhák
elcsigázott zarándokok
hiába keresik.
Szaxofonon
és dobon harsogom
ne keresd az Istent
a ködön túl rejtőzik vakon
ne keresd a követ
tört szárnyú madár volt
egy macska gyomrában
alszik.
Én látom
szegényt.
Balatonnál
A magyar tenger partján ülök
nádból font karosszékben.
Délután 6 óra lehet.
Nagyszerűen érzem magam s csak elmosódottan emlékszem
Pestre
három fehér szobámra
a gyerekhadra
mely ablakom alatt szokott zajongni.
Távoli múlt
nehéz múlt.
Most a nap arany fényözöne hull rám
horogzsinegem a vízben
hátam mögött valóságos népvándorlás
csehek bulgárok amerikaiak franciák szovjet emberek
néhány sárga és fekete.
Soha még nem volt ilyen mozgás ezen a tájon.
És ó a mi fiataljaink
magasnövésűek és karcsúak
lányok bikiniben
mintha három nagy fekete pillangó szállt volna
elevenségtől kemény
napsütéstől ragyogó testükre.
Jóízű nyílt nevetés
tánczene-koktél
külföldi zsebrádiókból.
És én horgászok
halat nem fogok
de azért egy szál nejlonzsineggel
tartom velük az összeköttetést.
Nemcsak itt fent az emberek
de ott lent a mélyben ők is a rokonaim.
Minden sejtemmel idegemmel benne vagyok
a nagy víz színjátékában.
Közelemben zöld és kék
távolabb galambszürke
majd hidegen fénylő
végül a horizonton
kemény vörös csík zárja be.
Derűs vagyok
és súlytalan.
Körséta
Beszélek beszélek
írok írok
festek festek
vágyakozom vágyakozom
többet akarok
és tovább megyek
ismét beszélek
írok
festek
és tovább megyek.
Szülőföldem
gumiszalaggal
vagyok hozzád kötve
végletekig tágítom
de nem szakítom el.
A szabadságot
és a félelem nélküli életet szeretem.
Kegyetlenül szép örökség.
Így növekedtem
és feljutottam a hegy csúcsára ahol
a tegnapot
elcserélhetem
a máért
a mát
a holnapért
és íme
saját törvényem szerint
beszélek beszélek
írok írok
festek festek
vágyakozom vágyakozom
többet akarok
és tovább megyek
megint
beszélek
írok
festek
és tovább megyek.
Csillag
Bámultam a csillagot
mely homlokát díszítette
pedig nem is angyal
fekete bika volt
amilyeneket Picasso varázsol papírjaira
Hemingway rajong értük írásaiban.
Bámultam a csillaggal díszített
fekete bikát
aztán elfordultam
a spanyol szadizmusra gondolva
amely holnap vagy holnapután
térdrekényszeríti a porondon.
Ez a látvány már nem kívülem
bennem él.
A kiömlő vér rámtalál
városok sikátoraiban
diadalívek alatt
börtönök kapuinál.
Nem iszom alkoholt
de berúgok egy jó hírtől
vagy magához ölel egy festmény amit a
nyárspolgár nem ért.
Tiszta mezőkön is így kerülök csapdába.
Rozoga írógépnél ülve csatangolok tovább
emlékezve arra a csillagra
amely egy fekete bika
szarvai közt
ragyogott.
Csendélet
Háromlábú kerek asztal.
Rajta zömök agyagváza egy lengyel barátomtól kaptam
színezésével mintha a pingvinek fehér-fekete foltjait utánozná.
Vörösbemártott tüskék szalmavirágok és felnyitott könyvek egymásra dobáltan.
Színes tinták amiket rajzoláshoz használok.
Rengeteg megfojtott cigarettavég.
Papírok
Párisból
Londonból
Csikágóból
Prágából
Helsinkiből
Amszterdamból
és néhány zsíros hazai indigó.
Van itt még két illatos kubai szivar
nem merek feléjük tekinteni
csábítanak
hogy gyújtsak rá
és üljek le dolgozni.
Így
Nem a végtelen földtáblák
nem a hegyek mozdulatlan kőgeometriája
a város az én igazi otthonom
házainak sebesre mart falaival
gyárkéményeivel melyek sötétre mázolják az eget
szüntelen nyüzsgő tömegeivel
bömbölő és rikoltozó gyerekfalkáival
szőrüket hullató kutyáival
szeretkező macskáival
a pockokkal melyek éjjel a kanálisokból jönnek elő.
És szeretem az idegesen zakatoló gépeket
az olajban fürdőket
tüzet zabálókat
a munkásembereknek ezeket a vasból és fából szerkesztett
félelmetesnek látszó házi állatait.
Kölyökkorom bálványai
akikért otthagytam szülőim házát
az iskolát és a templomot.
Szolgáltam és dicsértem őket.
Ők lettek
csavargó utaim célja
költeményeim magja.
Éjjel nappal az ő ritmusukat dobolom
és írom könyveimet
agyvelőm örök elégedetlenségével.
Egység
A távol és a közel
egy kenyéren
él bennem.
Kitárulkozás.
Odaadtam magam egészen
azt sem tudom ki vagyok.
Semmi esetre sem az üldöző.
Szétosztottam magam
és megbontatlan maradtam
elszántan
fegyelmezetten
a kemény
nyersanyaghoz hasonlóan.
Olykor átváltozom
virággá
vagy fegyverré.
A parton
Átúsztam a folyót.
Igaz hogy ez nagyon régen volt.
Ma nem merném belevetni magam
az ismeretlen mélységbe.
Hová lettek megfeszülő izmaim
hová az a dallam
amit a szív egyöntetű dobogása hallat.
A parton ülök
s nem az vagyok már
aki voltam.
Egy erdő leégett
egy híd beszakadt
elveszett egy kulcs
s egy lámpa kialudt.
Nem merek megindulni
haza felé
hátha az otthonom is
eltűnt.
Egyensúly
Szeretem a fiatalokat
lányokat és fiúkat
testem mohó étvágya nélkül is
tisztaságukért
erejükért
ritmikus mozgásukért
bátor tekintetükért
szeretem őket.
Az erjedés édes ízeit érzem közelükben
s látom amint a testük
izgalommal és bájjal
telik meg.
Bennük lobban fel
a lázadás tüze
természetes vágya a birtoklásnak.
Ha közelednek felém
mélyen a szemükbe nézek
s ha távolodnak
szomorúan utánuk fordulok.
De hiába rohannak
nem szakadhatnak el tőlem egészen.
Itt tükröződnek a szívemben
nem tévedhetnek ki
gondolataim sűrűjéből.
Maholnap
ők lesznek én
és én az ő
emlékük leszek.
Így van rendjén.
Ámen.
Testvéreink
A bányászok lelkét
különös egyenruha takarja.
Hős családfák leszármazottjai.
Szánalomra méltó
és dicsőséggel övezett
kincskeresők.
Megajándékoznak bennünket
a sötétség
fekete gyümölcseivel
melyekben a tűz magvai rejtőznek.
Leggyakrabban télidőben gondolunk rájuk
szinte látjuk görnyedő hátukat
arcuk verítékgyöngyeit
s vannak öregasszonyok
akik imát mondanak értük
mások fegyvert fognak hogy segítsék őket harcaikban
melyeket a konok szegénység kényszerít rájuk.
Csákány
és lámpa
a védőszentjük
valamint mesterségük címere.
Olykor látom őket a fényben
asszonyuk és gyerekeik közt
s ha szomszédaikkal találkoznak
azt mondják
jó szerencsét.
Szombat
Összekulcsolt kezeim ölemben pihennek.
Este van.
A város sötét bársonyba öltözött.
A csönd mélysége áthatolhatatlan.
Ez az óra az én szép órám.
Dolgaimat elvégeztem
s előttem a boros pohár
amit ha kiürítek szerényebb és puhább leszek
gyötrelmes gondok
gyarló félelmek
nélkül.
Utazásaim
Brüsszelben kegyetlenül unatkoztam
számat nem tudta hálálkodó szóra bírni
sem a Grande Place
sem a híres Mannequin Pis
amit nem régen loptak el a diákok
és épp most hozott vissza a rendőrség.
Úgy véltem Brüsszel belefullad saját zsírjába.
Páris egészen más
itt mindig rátalálok második hazámra
képzelgéseim kútjára
erőfeszítéseim tornyára.
Nem kíván hódolatot
és visszavezet igazi önmagamhoz
a költőhöz
és festőhöz
az emberhez
aki őrzi emberségét.
Itt minden vén
és minden újjászületik önmagából.
Nézem a páváskodón szép nőket
karcsúságukban és könnyedségükben.
Járásuk zenei valóság
mosolyuk bűnbeejtő természetesség.
És nézem a férfiakat
amint szakállasan
nyakukban kibomlott sállal
keresztbe szelik a boulevard-okat
vagy a dolgukat végzett munkásokat nézem
amint a bisztrók pultja előtt
magukba öntik a rövid italokat
és kedélyesen lármáznak.
gyermekibb vidámságot és bátrabb harci kedvet.
Otthon vagyok köztük
és magammal viszem
emléküket.
Szombat vasárnap
Az öböl vadzöld partján tanyázunk.
Kijöttünk a városból
hogy lássuk a napkeltét
éjszaka az ezüstveretű csillagokat
a Göncöl geometriáját
a Tejút kék-fehér remegését.
A lányok boldogok mint talán még soha
hajuk kibontva
majdnem mezítelenek.
A fiúk rohangásznak vagy birkóznak.
Vannak akik a fák árnyékában hevernek
és álmodoznak.
Minden életdús
összehangolt.
Olykor madarak szállnak el a táj felett.
Távolabb
fekete-fehér
svájci tehenek fekszenek a mezőben
mozdulatlanul.
A gyár
Kiterjedése óriási
mérnöki szerkesztés forró és hideg folyton éhes ijesztő hangokon morog akár egy
elefántcsorda.
Volt hazám
ma olajjal és korommal szennyezett folyója a múltnak.
Dicséret fáradhatatlan népednek
anyagok és szerszámok embereinek
akik olykor fellázadnak
hogy kenyeret szakítsanak ki
a vasból
a könyörtelen gépekből
a pénzszekrényből.
Falai és kapui
nemzedékek átkától feketék.
Hatalmas kéményei
füsttel etetik a vándorló felhőket.
Közelükben
se virág
se madár.
Ezt a tájat
csak az emberek bírják ki.
Volt hazám
keserveim és indulataim forrása
nem távolodtam el én tőled messzire.
Ma sincs aranykeretes szemüvegem
fehér gallérom fekete csokorral
nem bámulom el magam a kirakatok előtt
ahol csipkebugyik és vérszínű körömlakkok énekelnek.
Tekintetemben
a te sajátos törvényeidet őrzöm.
Rád emlékeztet
gyönge tüdőm
kezem tíz ujja
hajlott hátam vonala
és 1500 versem
amelyek megszülettek a szívemben
és vörös-feketén virágzanak.
Nem egyszer fordulok meg útközben
és látom
kinyílt szemekkel derűsebb szemekkel
látom
te sem vagy már a régi
kő és vasszörnyeteg.
Mosakodsz a fény hullámaiban
és a mosoly vásznaiban törülközöl.
Kiokádod a szennyet
mint aki túlzabálta magát
és lámpákat gyújtasz
és ágyat vetsz azoknak akik elfáradtak.
Nem vagy te már
olyan nagyon könyörtelen
sem olyan elátkozott.
Akik bemennek a kapudon
nem a gyötrelembe indulnak
akik kijönnek rajta nem akarnak világgá menekülni.
Egy oszlopnak dűlten nézem
az utcák eléjük fekszenek
a házak befogadják őket.
Középpontban
Nincs olyan tó
olyan folyó
amit ne szeretnék.
A tenger mostoha hozzám
mennél öregebb leszek
annál határozottabban
távolodik tőlem.
A városokban vagyok
bennszülött.
Rabszolgák
építették fel ezt a világot
s a katonák
ezerszer lerombolták.
De újból és újból
életre kel
és kitárulkozik
mint az anyaöl
amit nem feledhetünk el soha.
Járom az emberekkel zsúfolt utcákat
mindenki nyugtalan és rohan.
Füstölnek a kémények
ablakok ragyognak a fényben
villamosok kerekei
csikorogva marják a síneket
és az autók
ezek a veszedelmesen elszaporodott
szörnyek
elrohannak mellettem
és meggyalázzák emberségem.
Hiába énekelek
szavaimból kihallatszik
gyermekkorom sírása
napjaink elégedetlensége.
Éjjel nyughatatlanul vergődöm
hajnalban kinyitom az ablakot
homlokomat csókolja meg a fény.
Ó a szegény kis iskolások
most törlik ki szemükből az álmot
felhúzzák kurta nadrágjukat
nevetségesen tarka szoknyájukat
és elindulnak valami cél felé
amiről még semmit sem tudnak.
Bámulok utánuk
aztán kiengedem őket a szememből
és magamba fordulok
azzal az őszinte
imával
ami káromkodás is lehetne.
Fényjelek
Egy kéz kapaszkodik a létrán fölfelé
lomha test árnyéka kúszik utána.
A létra és a fal
érthetetlen hangokon panaszolja
fájdalmát.
Végeszakadatlan küzdelem
és a reménytelenség indái
összeszorítják szívemet.
Karének és gyászfátylak nélkül
ha eljön a nap
mely a győzelem hírét hozza vállain
kigyúlnak előtte
a lámpák
elhagyott tereken megsokasodik
a nép
tornyok hegyén a Megváltó jelképe
büntetés nélkül
összezárja karjait.
Megadom magam
Elmennék innen elmennék
de marasztalsz
mosolyoddal
és érzem
szemed fénye
örvénybe sodor.
Amíg te
gondtalan viháncolsz
egy szépen elgondolt életért
kihunyt tüzeimért
fizetek.
Ó azok az éjszakák
mikor farkasok árnyéka húzott el ablakom előtt
mikor egy gyermek sírt utánam
gondolván hogy én vagyok az apja
mikor a harangok első misére szóltak
mikor a szomszéd ajtórésében
észrevettem a fénysávot
mikor az asszony hirtelen elhagyta ágyam.
Ezen az ólomszürke hajnalon
elmennék tőled
de kezedben a zár kulcsa
hűségemet és megalázkodásomat követeled
azokkal a könnyekkel
melyek
végigperegnek arcodon.
Megőrző szerencse
Ma azokkal találkoztam
akiket sose kívántam látni.
Szürke egyenruha volt rajtuk
és üvöltöttek mint a sakálok.
Egy kettő
egy kettő
gyötörték az aszfaltköveket
felírták a házszámokat
és az embereket keresték
hogy vérbe márthassák fegyvereiket.
Ők voltak az ellenség
a város megszállói.
Áttörtek rajtam
mint a levegőn
s csak utolsó percükben
vették észre
mikor odaroskadtak
elhullott lovaik mellé.
Együtt a ház népével
Kolompolnak
s a ház lakói összegyülekeznek az alagsorban.
Jó napot Elvira.
Rég nem láttam Ferenci urat.
Mindenki előbújt a szűk ajtóréseken
s milyen boldogság hogy így együtt lehetünk valamennyien.
Vannak akik könnyedén tereferélnek
mások ernyedt mozdulatokkal legyezik magukat a hőségben.
Egy munkásféle
nagydarab ember
szónokolni kezd
a törött ablakokról
a megrokkant kilincsekről
dicséri a macskák éberségét
és átkozza a patkányokat.
Azt mondja a sima falakon is
fel tudnak kúszni az emeletekre.
A lefojtott izgalom
lassan robbanásra készül.
Elvira kisasszony sápadozik intek felé észre se veszi.
Lárma
végtelen asszonyi feleselés
hullámokban bontakozik ki
visszaverik a falak
s a fáradt villanykörték megremegnek.
Én jól érzem magam
hosszú visszavonulásom után
végre beletaposhatok ebbe az iszapos zűrzavarba.
Ez a ház
a mi házunk
ezek az emberek
az én derék szomszédaim.
Verjük csak a kolompot
ordítom
tapossuk el rossz emlékeink
kígyóit.
Szélcsend
Nem félek.
Lerombolom a házat amit építettem
és kigúnyolom mestereimet.
Önmagamé akarok lenni
szokások felbontója
megmérhetetlen.
Nem félek
és tőlem se fél senki.
Szeretnek a nők
ellenségeim asztalomhoz ülnek
komázni.
Objektív
Végtelenbe változó táj
dombok erdők és tavak nélkül.
Makacs szívósságát jól ismerem.
Elhagyták a madarak gabonája sínylődik a száraz homokban amit a
házak zugaiba is besodor a szél.
Szikrázón kék ege alatt a csenevész gyom is elpusztul.
Csak az emberek bíznak egy szebb jövőben
dolgoznak
küzködnek
megtalálják párjukat
és szaporodnak.
Vallomáspár
Nem tudom kimondani
nem tudom
nem tudom.
Semmit se tudok magamról
de egy mély álom partszegélyén
szívembe ütöm a kést
s a hulló vércseppek
tam-tam-ban
isteni kegyetlenséggel
kidobolják
a nyílt piacon
hogy
nem én vagyok
Mózes
se Jézus
se Kolumbusz
se Verne Gyula.
A nyílt piacon
vérem cseppjei
dobolják
Kassák Lajos vagyok
csak így
borzalmas egyszerűséggel
Kassák Lajos
a hegyvidékről
fehér ló
és vörös talár
nélkül.
Páris repülőterén
Az autók fehér sávok közt egy irányban rohannak
teljes sebességgel.
Mögöttük vonaglik forr énekel Páris.
Az út mentén furcsa vasalakzat veti át árnyékát keresztben.
Páris egyetlen absztrakt szobra.
Százhússzal száguldunk a repülőtér felé ahonnan sosem fogok a levegőbe szállni pedig csupa derű és biztonság vesz itt
körül.
Látom az óriásgépek gyönyörű anyagba merevült formáit motorjaik hangja ketrecbe zárt állatok morgására emlékeztet
különben semmi máshoz csak önmagukhoz hasonlók.
Milyen idegességgel rossz sejtelmekkel terhelt meg a múlt gondolom és újból elmesélem egy vasúti karambol történetét
aminek részese voltam.
Brnóból Bratislavába indultunk a gyorssal s egy tehervonatba ütköztünk.
42 halott és még több sebesült.
A valóság képe nem nyomja el a lappangó emléket.
Hiába látom a tengeren túlról érkező gépek nyugodt leszállását és levegőbe emelkedését a gyarmati országok Izrael
vagy a Közel-Kelet felé.
Feleségem azt mondja a levegőben szabadon mozgó gép megbízhatóbb a sínekre kényszerített vonatnál.
Előttem a fényben jajkiáltások szétroncsolt testek árnyai vibrálnak.
Lehet hogy mások is úgy gyötrődnek mint én de leereszkedésük után vagy felszállásuk előtt bemennek az üvegépület
homályos kápolnájába ahol egy kis Jézus szobor ezüstlik.
Leveszik kalapjukat
térdet hajtanak
az ég kegyelmébe ajánlják lelküket.
Jó nekik
meg tudnak kapaszkodni a semmiben.
A magányos férfi gondjai
A szél a szél
őrülten kering
hajszolja a felhőket
kitépi a fákat
és ordít
sír
értelmetlenül.
Arra gondolok most
akit sosem láttam
de érzem közelségét.
Évek óta
őt festem vászonra
őt faragom kőbe
és hangtalan szavakkal
beszélek hozzá.
Lehet most ő is rám gondol.
Lehet hogy ezt a könyörtelen szelet is
ő kavarta fel
hogy üzenjen nekem
bánatában.
Intelem
Nem sokat beszélni
nem sokat mocorogni.
Ha süt a nap
fürödj meg a fényben.
Ha szerelmes vagy
sétálj át a túlsó oldalra
és állj meg ott mintha nem is léteznél.
Betyár játék
de én szeretem ezt a mozdulatlanságot.
Mégis ha mozgok
dolgozom
legszívesebben
szobrokat faragok
bazaltkőből vagy diófából.
Szobrokat
lekerekített nyugodt tartásban
hogy ők feleljenek értem
ha eljött a nagy számonkérés ideje.
Elhagytam szüleimet testvéreimet.
Most útban vagyok Sehandra városa felé
bárha tudom a háború lerombolta.
Semmi egyebet
egy jelzőlámpát viszek magammal
azon a helyen állítom fel
ahol a vezér elbukott
fecsegés közben.
Visszapillantás
Annak a férfinak arcát aki hazádért küzdött
elfeledted.
Más álmok önkénye emelt ölébe
szép kezed
tíz ujja
őszi beérések dicséretét zengi
a hangszeren.
Nem ilyen voltál
tegnap
tegnapelőtt.
A tóparti fák árnyékában álltál egyedül.
Egyedül
akár egy szép riadozó állat
a lőporfüst szagú végzet
közeledtét vártad
készen a halálra
bűntelenül.
Rég hamujába hullt ez a nap
egy férfi oldalán
készülődés a győzelemre.
A pillanatnyi hajnalra
hosszú éjszaka következett
asztalodon más lámpa ég már
más óra ingája jár a falon.
Szerelmem kék egem
a bátorság nagy ívét
az első nász gyönyörű perceit
idézem.
Az áldozat
Kiközösítették
és megbélyegezték
olyan bélyegzővel amit nem látni
de mindenki tudja
hogy ott ég a homlokán.
Nem öli meg magát
és nem menekül.
Nem hagyja el
rombadőlt szülővárosát.
Őrzi emlékét
és járja nemlétező utcáit
nyakában a kintornával
hogy csikorogjon és sikoltsa túl
jajkiáltását
ha gonosz hóhéra elé kerül.
Jó órában
Mosolygó hajnal
mosolyogj rám is
asszony asszony
gyere ki házadból.
Gyümölcsös tálammal
eljöttem
hogy megajándékozzalak a fényben.
Ó éjszakám csillaga
nappalom arany özöne
kodácsoló tyúkocskám
csúfolódó rigóm.
Most mondom el mindezt
amíg nem vagy itt
majd átölellek
és hallgatok.
Aztán
nézlek
nézlek
és csodálkozom
hogy milyen szép vagy.
Színes üveg
Az ég ezüst lemez
a föld nyersanyag
én ember vagyok
forrásvíz mossa testem
tapsolok örömömben
és énekelek.
Számadás.
Nincs végeredménye
beláthatatlan
áttörhetetlen
és én
elveszek benne.
Dobpergés az éjszakában
állatok bőgése az éjszakában
segélykiáltások az éjszakában
felgyújtott kazlak az éjszakában.
Játék a folyóparton.
Gyerekek füzértánca
a szétömlő napfényben
a teljes fényben kiáltoznak és ugrálnak.
Fehér gidák vagy tarka karikák is lehetnének.
Érintetlenek még az emberi szokásoktól
csak kiáltoznak
csak ugrálnak
és az ég mosolyog rajtuk.
Szokatlanul erős a tél.
Mínusz 30 fok.
A hideg szinte füstöl.
A háztetők fehérek
a hegyek fehérek
az üvegkemény ég alatt
nagy fekete sas
vergődik a csapdában.
Az ablakon át bámulok az éjszakába
az égen se hold se csillagok.
Minden kihalt
összeomlott.
Aztán
egy vonatot látok rohanni
szikraesőben füstzászlóval.
Valóság vagy káprázat.
Nem tudok válaszolni.
Madaram
elhagyott madaram
száraz ágon ül
és sír utánam.
Az erdőn
Nemcsak a fákat az erdőt is látom.
Árnyékba burkolózik és hallgat.
Csupa nedvesség
vadzöld
életdús földje hallhatón lélegzik.
Nem engedi hogy elrabolják
rejtett gazdagságát
buján tenyésző virágait
vörös foltokkal kék csíkokkal
aranysujtásokkal
díszített madarait.
Gyűlöli az embereket
akik azért közelednek felé
hogy fejszét emeljenek rá
halálosan megsebezzék.
Évszakváltás
Kivirágzott a kertem.
Ez az újjászületés minden esztendőben meghat engem.
Csodálatos.
Az érthetetlen érthetővé válik.
Szépen szól hozzám
és munkára izgat.
Ilyenkor születnek meg képeim
a geometria és ökonómia jegyében.
Ilyenkor nagy a vendégjárás.
Néhány okos fickó is akad köztük.
Kimerülésig vitatkozunk
és este
ha hazafelé indulnak
cseresznye
barack
vagy almavirágot
kapnak emlékül.
Örvény
Cimboráim között ültem
alig engedték el az anyjuk szoknyáját
máris a lányok kiválasztottjai.
Ez volt a szép élet
csupa erjedés
kötéltánc
ellensúlyozó nélkül
megszokott bilincsek nélkül.
Táncolni gyors forgásokkal
elindulni
csakúgy bele a vakvilágba.
Ó azok a késői esték
úszó holddal
remegő csillagokkal.
A gondviselés kegyeltjei voltunk
kijelöltek
a költői pályára
zavaros eszmékkel
rosszul sikerült grimaszokkal
félszegen
a siker áldozatául.
És ittuk a tintát
és visszaokádtuk a fehér papírlapokra.
Sok tinta
sok fehér papíron
mint a szívünk vére
ragyogott
és soványak voltunk
mint akik a szánalom morzsáin élnek.
És nem foghattak be
semmilyen igába
mert senkihez sem tartoztunk.
Nagy utazásokat tettünk
mindig ugyanabban a körben.
Egyek voltunk a tájjal
a föld göröngyeivel
az ég vándoraival.
Hangszerek nélkül
Sztravinszkij nagyszerű hódolattal köszöntötte
a tavasz ébredését.
Gyémántcsillogás
arany foglalatban.
Irigyellek érte.
Miért nem születtem zenésznek
aki a világ minden teremtményéhez szól.
Uramisten Uramisten
betűim rengetegében bolyongok
némán.
Ha egy csellón játszhatnék
egy cimbalmon.
Zengőn köszöntenélek én is
Tavasz Ébredése
tojások felhasadása
magvak csírázása
ragyogó ég
termékeny föld.
Levél
Egyetlen bélyeg védelme alatt
Buenos Airesből érkezett.
Pablo Nagy barátom küldte aki hajdan ugyanolyan csavargó volt mint
én most egy nagy gyárberendezőüzem vezérigazgatója Argentínában.
Kemény nagydarab férfi
felesége indián
két szép lánya van
félig indiánok félig magyarok.
Jól rajzolnak szeretik a költészetet
gyors szögletes mozgással táncolnak
és vakmerő fölénnyel vezetik autójukat.
Tavaly meglátogattak.
Micsoda más táj másfajta csemetéi
kifestetten meghosszabbított szempillákkal.
Mintha szobrász keze formálta volna őket.
Papito mondták százszor is Papito
tisztelték az apjukat s mint a szelídített kecses állatok hízelegtek neki.
Papito fanyarul rágta pipája fémszárát
arca boldogságot sugárzott.
Ha felnyitom levelüket
kitágul előttem a horizont
a sötét decemberi felhők elszállnak bánatommal.
Elpiszkolt színek
Levelet kéne írnom és béna a karom.
Úgy érzem mintha béna lenne a karom
de lehet hogy az egésznek az agyonnyúzott orvosi könyv az oka amit egy
antikvárius pultja alól halásztam elő és olvasgattam az éjszaka.
Valószínűleg mint annyian mások
korunk áldozata vagyok
ezerszer meghajszolt
s már túlérzékeny.
Szeretnék egy mély hidegvizű tó közelében élni
vagy olyan hegy lábánál
amelynek hópártáján alácsurog a napfény.
Számvetést csinálok
fehér táblára írom
sorsomat
s nem akarok többé
panaszkodni.
Átváltás
Itt volt a siralom völgye
az a végzetes hely hová az áldozatokat vezényelték.
De újból felkelt a nap
s a föld beszárította sebeit.
Valahonnan a mélyrétegből előbújtak a füvek
erre látogatott a friss tengeri szél
egy pacsirta család is ide merészkedett.
A nőstény tojásokon ül
hímje a végtelen eget ostromolja
cifrázó énekével.
Halottaink nélkül
Ha eltemetted halottaidat
ne gondolj rájuk.
Kószálj emlékek nélkül
bűntudat
és túlzott remények nélkül
ússz az ár ellen
hogy megfeszüljenek izmaid
szíved
az indulók ritmusát dobolja.
Nyitott kapukkal áll előtted a világ
a bátorságot
a kitartást hirdesd.
A jövő emberei vagyunk
s ha átmegyünk a hídon
édes testvéreinkkel találkozunk.
Nem a múlt üledéke
az alkotás mai öröme éltet
fáradhatatlan ébrenlét
térben és időben.
Lépj mellém
átmegyünk a hídon.
Ott van a mi hazánk
a kiderült ég
termő föld
asszonyok és férfiak
nézd a tavasz bimbózását
a beérett gyümölcsöket.
Mosd meg a kezed
amit a szolgaság évei szennyeztek be.
Élj
az élet vidám törvénye szerint
táncolj nevess
harcolj a harcolókkal
és ne köss örökzöld koszorút
eltemetett halottaidnak.
Kívánság
Széttépem
eltaposom
mindazt
ami a múlt árnyékában burjánzik.
Megátkozom a vér lappangó szagát
a hím és nőnemű gyilkost
az égből kiszakadt
fémmadarakat.
Mondom
a tegnapot
és a ma egy részét
ahol verítékben ázik a test
a rothadó lélek bűzlik.
Az élet csíráját szeretném ápolni
dolgozni
az építők szerszámaival
ünnepelni az anyákat
akik a holnap
fiait és lányait hozzák világra.
Ez a nyár ez a nyár
szeretném ha a szép erős emberek nyara lenne
azoké akik áttörik a sötétség burkát
félelem nélkül fekszenek le este
félelem nélkül kelnek fel hajnalban
örülnek
a tanyáknak és falvaknak
a kőbe és vasba fogamzott városoknak.
Nehéz pillanatok
Ahogyan mondani szokták
nyergébe ültetett a halál
pedig még élek.
A kápa vasába éveim száma van bevésve
pedig még élek.
Romvárosokon és bevérzett mezőkön vágtatunk át.
Errefelé laktak barátaim néhány angyali szeretőm
de nyomuk veszett tán örökre.
Keresem őket és folyvást sírok utánuk.
Hiába ültettek fel a fekete lóra
dolgom végezetlenül nem hunyom be a szemem.
Nagy fekete ló
nem ragadhatsz el önmagamtól.
Láthatatlanul őriz
egy fa
egy kő
egy asszony
múlhatatlan szerelme.
Elporzott évek
Tíz éve láttalak utoljára
olyan aránytalan voltál
s mégis szép
akár egy zsiráf.
Sosem voltál a nők kedvence
és sosem panaszkodtál miatta.
Gyávák gőgjéből
bátrak szerénységéből
tákolt össze az élet
ez az istentelen kontár.
Költőnek képzeled magad
de nem törsz az egekre.
Az utcák felzaklatott hullámzása
a te mindennapi fürdőd.
Nem irigyellek
olyan vagy mint én
és megértjük egymást.
Tíz éve láttalak utoljára
hosszú és nyomorúságos csavargásainkról beszéltünk.
Megmutattad sebeidet amikben a tövist bentfelejtetted.
Ismét kitárult előttünk a világ.
Egy helyben ülve ismét az országutakat róttuk.
Telihold ideje volt.
Éreztük a francia halászfalvak rossz szagát
a megcsapolt gyantafák illatát
a darvaknak nevezett lányok vonzó erejét.
Nem szeretem az alkoholt
de most rumot ittunk a találkozó örömére
s hogy észrevetted szobám tisztaságát
íróasztalomon a könyveket
képeimet a falakon
milyen hévvel prédikáltad
mindez felesleges marhaság.
Egyetlen szentséget ismersz
a csizmatalpat
amivel az urat
és szolgáját
egyformán bele lehet taposni
a földbe.
Sem a mélyről fakadt sóhajaidtól
sem haragod mennydörgéseitől
nem félek.
Két arcú
és két lelkű
fia századunknak
hasítsd csak fel a melled
hogy ömöljön ki a felesleges vér
ami annyira nyugtalanít.
Tudsz gyilkolni
és áldozatot hozni.
Ismerlek.
Nincs büntetés
nincs könyörület
csak langyos víz van
amit Isten köpött ki szájából.
Miért hánytorgatnám fel nyavalyáimat
miért szidalmaznám anyámat
aki anélkül hogy kértem volna
világra hozott
elvágta köldökzsinóromat
és szabadon engedett
a tengerre
hegyek közé
erdők sűrűjébe
az őrjöngő városokba
ahol bűnözőnek nyilvánítottak
akasztófa alá kerültem
s az utolsó pillanatban kegyelmet kaptam.
Szónokolj csak barátom
és átkozódj szabadon
minden hódolatra szükség van
minden ellentmondás aranyat ér
s te mind a kettőt tele tüdővel fújni tudod
kemény anyagba öntve
egyazon pózban.
Ez a te nagyságod
amíg én együgyűn panaszkodom
te kint állsz a vártán
szájadon a trombitával
amitől egyszer már Jerikó falai összedűltek.
Vagy nem dűltek össze
mindegy.
Mindig annak van igaza
aki vakmerőbben hazudik.
Fontos hogy a kolbászt
mindkét végén
egyszerre kezdjük rágni
különben a gyilkos
és bírája között
nem lehet kiegyenlíteni a mérleget.
Tudom én jól
ha úgy hozza a sors
elhagysz te engem a viharban.
Miért is ne hagynál el
se Parsifal
se Rinaldo Rinaldini
csak egyszerű kucséber vagyok.
Kosaram
könnyekkel
jajkiáltásokkal
késpengékkel
és üvegszilánkokkal tele
és versekkel és versekkel
amiket a kutya se vesz észre.
Ki áldozna ma egy fillért is
ilyen szerencsejátékra.
S ha valaki mégis
az haraggal közeledik felém
és készen arra
hogy víz alá nyomjon.
De lehet hogy az ilyen rémdrámákat
csak úgy a semmiből találom ki.
Különben egészen jól megy a dolgom.
Tegnap egy nő hálójába akart keríteni
de kicsúsztam
s most akár egy igazi aranyhal
sütkérezem a fényben.
Igyunk mondom
és iszunk még egy pohárral
és még eggyel
mint hajdani fiatalságunk idején.
Látni lehet ahogy gyönge testünk
megtelik rummal
s te már a szüzekről énekelsz
akikhez sosem vonzódtál.
Ugyanúgy a boldogtalanság
a te kenyered
amint az én kenyerem is az
a kérdés csak annyi
hogy melyikünk a farkastól
melyikünk az egértől
örökölte fogait.
Ha úgy akarod
légy te a vadabb
a falánkabb
nekem a friss levegő is elég.
Aki többször ült
börtönök falai közt
annak állandó légszomja van
túl érzékeny
gyűlöli azt is amit szeretnie kéne.
Miért mesélem ezt neked
aki hozzám vagy hasonló
s tudod ha azt mondom
bim-bam
akkor azt mondom
vége mindennek
halottainkkal semmire sem megyünk.
Így pusztulunk el valamennyien
s ott valahol fent
szólnak értünk a harangok
bim-bam
bim-bam
aludj jól szegény ember
betakar a föld
elsiratnak az ég angyalai.
A búcsúzás perceiben arra kértelek
ne feledkezz meg rólam
ha egyszer kereket oldok e világból
és kátrányszagú deszkafalak közé fekszem.
A temetésem lehetőleg olyan legyen
mint a vadász temetése volt
ama olajnyomatú képen
amit gyermekkoromban láttam.
Valamennyi szelíd és vad állat
együtt menetelt a halott kíséretében
és senki sem törte fejét
az örökség becstelen elosztásán.
De hát ők csak állatok voltak
egyik sem tudta mennyi 2 × 2
ki a nagyobb bűnös
aki lop vagy aki nem ad
hol az elrejtett csapda
hol lakik az isten.
Sajnálom azokat
akiket félrelöknek a táltól
s egy frissen sült kenyeret látnak
nehéz álmukban
az éjszaka mélyén.
Barátom jó barátom
ezek a mi igazi rokonaink
és én sajnálom őket.
Nem iszom többet
elég volt a jóból
a mihaszna locsogásból.
Menj barátom mondtam
és az ajtó magától kinyílott.
Éjszaka volt.
A legfényesebb csillag
éppen házunk felett ragyogott
hű kutyám a küszöbön feküdt keresztben
átléptük
én is
ő is
s a kapun túl
megcsókoltuk egymást.
Tíz éve láttam utoljára.
Kontrafény
Ne ömlengjetek költők
szépen fésült soraitokat
ne tetézzétek meg
csillogó mázzal
édes porcukorral.
A költemény
nem nyalánkság
elkényeztetett gyermekek számára.
Legyetek szigorú vámőrök
a határszéleken
ne engedjétek be a dugárut
az ügyesen álcázott bestiákat
a hódítók katonáit
akik lerombolják házainkat
lányainkat megbecstelenítik.
Inkább morogjatok
és üvöltsetek
de ne hajtsatok térdet
a bálványok előtt
akiknek
se szemük
se szívük nincsen.
Fel szeretnélek lázítani benneteket
meg akarnálak keményíteni benneteket
igenis
vámőrökké tenni
és úttörőkké
és a csüggedtek vigasztalóivá
akaratosakká
és elszántakká.
Álmaitok dzsungeléből
jöttök és nem meritek
kinyitni szemeteket.
Kik vagytok hát
és mit kerestek ezen a tájon.
Látom amint a falak árnyékában
osontok előre
mind előbbre
és a levegő bűzlik körülöttetek
és a lámpák kihunynak félelmükben
és a fák derékba törnek.
Két szemed
Két ikercsillag az égen
vigyáznak rám
hogy munkámat végzem.
Betűket szavakat mondatokat írok
a sima papírlap
arcom gyűretlen vonásait tükrözi.
Se bánatom se gyűlöletem nincs ma.
Tiszta vagyok mint a megfürdetett újszülött
Csak gyarapodom
csak érlelődöm
amíg az irgalom angyala őriz.
Borzongás
Nem a prímhegedűt játszom
kontrás vagyok
Balmóban.
Ütöm a medvebőr dobot
Isten haragját idézve.
Ütöm a sárga dob bőrét
vörös bunkókkal zuholom
a sötétség mélyén
az éjben.
Mesterségem átka
hogy senkise hallgat rám.
A hegy csúcsán
egy gonosz idegen
közeledtét érzem
le akarja törni a kezem.
Jaj nekem.
Egy ember
Kezeim
teli ráncokkal
sebekkel.
Kezeim
amiket megátkoztak
hiába mutatják gyötrelmüket.
Ó pendülő kékség
kristályszilánkok mozgása.
Most lemeztelenít a fény
didergek.
Ha szólnál hozzám kedvesem
ha megtalálhatnám barátaim.
Nyitott szemekkel
becsukott szájjal élek.
Lehet
annak a kutyának véltek
aki őrzi a házat
de nem akar egész éjjel ugatni.
Csendes éjszaka
A könnyű szellő érintését érezni lehet
de a csend sűrű és mozdulatlan
A csillagok megsokszorozódnak a remegő víztükörben.
Van úgy hogy egy meteor aláhull a semmibe.
Elvarázsolt világ
fehér felhőbolyhokkal és fekete kulisszákkal.
Valahol a távolban
láng szakítja át a sötétet
lehet hogy egy őrtorony
lámpája.
Örökségem
Idegenből jöttem
s ezt a sivár tájat
hordom magamban.
Göröngyös
tüskés
fekete szénporral
takart.
Gyárak és bányák
embereinek fészke
korhadt deszkák tépett papírlapok közt.
Nap égette
eső mosta őket
és gyereksírás
rengeteg gyerek sírása
hasogatta szívüket.
Kémények és tűzfalak
árnyékrácsai.
Nem volt
kiút
csak körbe körbe
és emelni és döngölni és tovább cepelni
kék overálban
ami izzadt és olajos rongy volt.
De jöttek a szombat esték
mikor az alkohol
kék lángjai kigyúltak.
Valaki harmonikázott.
Valakit leszúrtak a kocsmában.
Lányok elrúgták szennyesüket
legények megborotválkoztak
és tarka nyakkendőt kötöttek.
Így éltek az átokvert tájon.
Aztán meghaltak
és rámhagyták sebeiket.
Építés
Új város épül a régi házaktól délre
közel a folyóhoz.
Hatalmas gépek dolgoznak
az emberek szoros igájában.
Megmozgatják a földet legyalulják a dombokat
és az állványzat vasszerkezetével
hálózzák be a tájat.
Tavasz van
most színesedne át a mező
a madarak most építenék meg fészküket.
De ütött a halál és a születés egyazon órája.
Holnap már nem ismersz rá a helyre
ahol az eget jegenyék támasztották alá
ahol állataid legelésztek.
A mindent kívánó nyughatatlan ember
üti fel tanyáját.
Meglátogatom őket
üdvözlöm
hetyke nagyhangú fiaikat
kecses mozgású lányaikat.
Az asszonynak
Mezítelen testem puha szél cirógatja
mintha szeretne engem.
Szép ifjúságomban éltem így
a folyó parton
ahol a lányok pucéran vetették magukat a vízbe
és hallottam a növényzet lélegzését a rovarok láthatatlan nyüzsgését a
madarak értelmetlen lármáját.
Akkor én voltam a világ középpontja
és a gyűjtőlencse ami magába fogadott mindent egy életre szólón.
Mint jó időben a gabona
íme megértem
és a tiéd lettem.
Följegyzés
Kénkövet hullat ránk ez az év
vak véletlenek sorát
fegyverek ürülékét
és kénkövet.
Épp most bömbölte a rádió
Svájcban lezuhant egy repülőgép
6 személyzetével együtt több mint 80 halott
Kubát a tenger felől ismét támadni készülnek saját fiai.
És a rovarok pusztítása a vetésben.
Nemzetközi nyavalya.
És a politikusok acsarkodása.
A fekete himlő grafikonja is emelkedőben.
Ó földünk
szegény földünk
hogyan szenvedsz a tudomány és technika csodatévő karjaiban.
Hallod-e hogy a költők Téged siratnak és miattad átkozódnak
világszerte.
Gyorsfelvétel
Össze kellene törni mindent
mindent ami van
azt is ami
az anyaméh sötét falai közt rejtőzik.
Robbanni készül bennem a düh.
A tehetetlenség órája.
Tűzforró.
Jéghideg.
Elfakult hitem
szívem mélyén
lapul.
Hiába nyitom ki
szobám ablakát.
Nincs szél.
Nincs lárma.
A villamos sínek mentén
öreg kutya fekszik
holtan.
Jobb szeme
és pofája
nyitva.
S végül
Kilépek a költészet bűvköréből
hogy a fényben
a széljáratban
éljek.
A frissen zöldülő mezőkön
ahol a terelő kutya csahol
hangja ugyanolyan éles
mint a fogai.
Fekete madár köröz hangtalan
s én látom a horizont bíborát.
Az őrjöngő városok
templomtorony és gyárkémény ujjaikkal
hiába mutatnak az égre
a föld szilárd testén járok.
Érzékelem a mélységet
a magasságot.
Nincsenek záró körvonalak
minden mozog
szikrázik
terebélyesül.
A váratlan halál
Barátommal a festővel
kint sétáltunk a zöld hegyoldalban.
Szucsi a kínai származású kutya is velünk volt
szép állat ragyog a zsemlyeszín szőre szemei kicsinyek nyaka vastag
akár egy törpe spanyol bikáé.
Az ég kékjében vörösizzó nap.
Gyönyörű augusztus.
Apró fehér lepkék szálldostak a mező felett
Szucsi bolondul kapkodott utánuk
hiába.
Mi éreztük hogy élünk és gondtalanok voltunk
mint a fák és bokrok körülöttünk.
Aztán láttuk
alattunk a völgyben magányos bakkecske legelészik.
Szucsi nekiiramodott a lejtőn
lábai alig érintették a földet
és megkezdődött az élet-halál küzdelem.
A kecske néma volt
a kutya örömében vagy fájdalmában
szörnyű hangokon ugatott.
Néhány perc
a bakkecskének vége.
Szucsi mint aki jól végezte dolgát
boldogan rohant vissza hozzánk.
Pofaszőrein friss vércseppek ragyogtak
mint rubintgyöngyök.
A semmi valósága
Nem vagy te szebb a többinél
mégis te vagy a legszebb.
Nem vagy te jobb a többinél
mégis te vagy a legjobb.
Furcsa ez a játék
keserű az íze
szempillám mögé rejtőző.
Nincs tested
amely a gyötrelmek jegyeit
viseli magán
nincsenek szokásaid
amelyek a jámbor bárányt
vérengző farkassá ingerlik
nincsenek rokonaid
akik gyalázatot hoznak rád.
Ó te legszebb és legjobb
már csak az emléked vagy
nekem.
Elindultam
hogy megkeresselek az alkonyatban
hogy megcsókoljalak mielőtt a nap
alámerül a tengerbe
de szakadó eső mosta el az utakat
ragadozó pofájú szél
marta szét hajóm vitorláját.
Körbevont fal mellett
tapogatódzom
emberemlékezet óta.
Börtönöm csendjében
Nem én vagyok-e az
aki sír
akit megvetek azért hogy
sír.
Nagyon is lehetséges
én vagyok ő
csak nagyon távolról
nézem magam
egy szikla barlangjából
egy tengerszem csendjéből
egy madár kitárt szárnya alól
forgó karikából
az iszapból
amit a múlt hagyott rám örökül.
Életem
a kezdet és a vég
összegubancolódott szála.
Nem találom a kivezető utat
nem szökhetem meg magamból.
Ő és Én
egy törvény áldozatai vagyunk.
Töprengés
Mit mondjak hát
amit öreg szívemről még nem tudnál.
Cserje lennék
ha tehetném
tele vörös bogyókkal
madár akit
puha tenyeréből etet
a lány
harang lennék
és gyárkürt
új korszakot jelentő.
......................................
Milyen tökkelütött fickó lehetek én
hogy ilyen gyarló gondolatok keveregnek a fejemben
ahelyett hogy
belépnék a kasszarablók felekezetébe
felelőtlen utakra indulnék a kolduló barátokkal
vagy egy szépasszony ágyát melegíteném esténként
vagy örökségem kamataiból élnék
vagy jobb dolgom híjján kizsigerelném ellenségeimet
vagy egyszerűen
felakasztanám magam.
Gyötrődés
Önmagam rabja vagyok.
Kiszolgáltatottja a vágynak és reménynek.
Sírásom hangtalan
bilincseim láthatatlanok.
Elmennék innen
de mocsaras a táj
és hínárral vagyok körülvéve.
Ha szárnyaim nőnének
vakmerőn a csillagok felé szállnék
szeretőmet keresném
és énekelnék.
Nyári anyaggyűjtés
Parasztok között élek
vendégük vagyok s így ráérek lődörögni
visszagondolni azokra a szép időkre
mikor még semmi nagy tervem
semmi nagy csalódásom nem volt.
Csöppnyi fiúcska a csöppnyi lánykával
először mentem a kazal mögé
mosolyogtam rá
megcirógattam a haját
és a szép kis hasában gyönyörködtem.
Most a férfiak kemény munkája érdekel.
Két cséplőgép zúg egyszerre.
Az emberek mintha fuldokolnának a nehéz porban
látom erőszakos mozgásukat
hallom köhögésüket.
Olykor kiáll valaki a csoportból
arcának verítékgyöngyei
ragyognak a napfényben.
Jazz
Szentimentalizmus
elszabadult végtagok
színes üvegtörmelék
verítékszag
fiúk és lányok
dobverők
kínlódó szakszofon
letakart villanykörték
és bolondéria
és szívszerelem
összekeverten egy nagy vasedényben.
A lázállapot már tetőfokára ért.
Ellentétek körforgása
széttolja a falakat
semminek nincs értelme
senki nem ura önmagának.
Az előtérben
fiatal pár táncol
egymáshoz tapadtan
néha felrikoltanak
mintegy a tűzvész közepén.
A magam kenyerén
Sokat kellene beszélnem
hogy megértsenek
s én mind hosszabban hallgatok.
Magamra zárom az ajtót
szemeim
a semmi
fekete szőttesét
bámulják.
Felhasított mellemből
csöpög a vér.
A vér
mellyel az emberek tévelygését
állatok riadalmait
tárgyak néma mozdulatlanságát
akartam megváltani.
Mikor érek az út végére
ahol talán
játékos mosollyal
tányér meleg levessel
várakozik rám valaki.
Ne csüggedj szívem
ne hagyj el értelem.
Invitáció
Vigyázzatok
épp most nyitotta ki fekete zsákját az éjszaka
vigyázzatok bele ne fussatok a zsák fekete torkába.
Inkább üljetek ide mellém
a puha szél kezeügyébe
és figyeljetek
az éjszaka kegyetlen hangjaira melyeket Bartók zenéjéből már ismerünk.
A távolság sóhajai
a borzongó mélység csikordulásai
a partok visszhangjai
az erdők moraja
és a hegyszakadékok sikolyai
és a kietlen üresség hörgése
és a megsebzett csend jajgatása.
Fiaim és lányaim
akik ismeretlenül bolyongtok a világban
karotok csuklóján érzitek az óra mutatója hogyan fut versenyt az idővel
és a láthatatlan kerék forgásával visszatér hozzánk amit már elveszettnek hittünk.
Nincs annyi bűnünk hogy bocsánatot ne nyerhetnénk.
Nagy szomjúságomat a világosságra
osszátok meg velem
fiaim és lányaim.
Várjátok meg az első hajót.
A túlsó partról érkezik
árbocán
a pirkadat jelével
meggyötörtség nélkül
a felébredt rigó füttyének kíséretében.
Szobor a térben
Az istenek bikája és a nőnemű emberek
bálványa.
Kemény fekete kőből faragták
vonzó csoda
de hozzáférhetetlen.
A kő amiben rejtőzött
tíz mázsa volt
s a szobrász miközben kifejtette
húsz évet öregedett.
Leszegett fejjel
megfeszített lábakon
felhúzott herékkel
ott állt a piactéri emelvényen
s a lenge ünneplőbe öltözött nők
szoros gyűrűben körültáncolták.
Az idő elment
tudunk már valamit a halálról is
de a bika nem változik.
Kihívó mint a végzet
s mind szebb lesz
hatalmas tömegében.
Dicséret a mesternek
aki kőbe faragott
hogy az idő múlása ellenére is
ott állj a térben
lélegzetvétel nélkül
mozdulatlanul.
Az őrangyal
Hatalmas bronzangyal fehér kőoszlopon
az éjszaka nyugalmát őrzi.
Imádandón szép. Rettenthetetlen.
De nem veszi észre
a megfagyott csendben
hangtalan és árnyéktalan
madarak érkeznek
hogy romba döntsék a házakat
megöljék az embereket.
Hajnalra
egyedül áll az elpusztult város helyén
bronzba öntötten
fehér kőoszlopon.
A háború után
Nem ismerem célját az útnak
amit végig kell járnom.
Betöretlen csikó hátán
nyereg nélkül baktatok
hajnaltól estig
estétől hajnalig.
Akár egy megrögzött harácsoló
zsákomba szedem mindazt ami elém kerül.
Ajándékot szeretnék vinni barátaimnak
de csak elhagyott falvakkal
romvárosokkal találkozom.
Ember sehol.
Talán én vagyok az egyetlen
aki nem adta be a kulcsot
társait keresi
a kietlen ég alatt.
A mi Dunánk
Kemény jégpáncél alá menekült.
Sem a színe kékségét sem ringó hömpölygését
sem tarajos vad hullámait nem látni.
Hátán felborzolt tollú sirályok gubbasztanak féllábon.
Átfagyott füzek dideregnek a partján.
Ó nagyhírű folyónk.
Hová lettek ficánkoló halaid
a buborékok amiket a mélység küldött felénk
és hol merre úsznak a vízbefúltak
néma seregei.
Úgy söpör rajtad végig a szél
mint egy megvakult tükörlapon.
Egymagam állok a parton
és feljegyzem
megkínoztatásod napjait.
Árvíz
Két nap és két éjszaka egyfolytában dolgoztunk.
Az utászkatonák óránként jelezték az árhullám sodró emelkedését.
Éjszaka kezdődött
dobokkal trombitákkal ócska fazékfedőkkel riasztották a falut.
A fekete ég alatt még feketébb árnyalakok
rohantak a folyó felé
ahol a gátak átszakadással fenyegettek.
Fáklyák gyulladtak föl
kusza értelmetlen kiáltások
csákányozás és homokzsákok.
Nagy volt a tét
emberek és állatok életét építményeket és végtelen földtáblákat kellett
volna megmentenünk.
Hajnalra odaveszett minden reményünk.
Szennyes beláthatatlan tenger a világ
letépett háztetőkkel
elszabadult bútordarabokkal
lovak felpuffadt hullájával
és menekülő úszó kapaszkodó emberekkel.
Fekete varjúcsapatok és imafoszlányok a levegőben.
Hiábavaló könyörgések Istenhez
aki elfeledkezett rólunk.
A helikoptereket még nem ismertük.
Balatoni verseny
A víz színét könnyű szél borzolja.
Hajnali négy óra.
A tó kikötője lassan benépesedik
mind fiatal mind boldogan türelmetlen.
Vízbe vetik magukat
célbaérnek
és megkezdődik a jachtok szerelése.
A kis hajócskáknak nagy fehér szárnyaik nőnek
és léniába igazodnak a starthoz.
A felkelő nap már átszínezte a vizet.
A verseny nagy gyönyörűséget ígér.
A Sport-szálló teraszáról nézelődöm
tiszta ég alatt háttal a napkeltének.
A hajócskák raja hintál a vízen
és lassan távolodik
óriási hattyúk családja
rikoltozó sirályok kíséretével.
A parti népség tapsol örömében.
Jóslat
Felébredt a szél
városok utcáin
mezők síkján
erdők sűrűjében csatangol
és a közelgő tél rossz hírét trombitálja.
Éhséget és fehér halált jósol.
Mintha senki nem hallgatna rá
de ő csak mondja a magáét
és neki van igaza
városok lakói bezárják ajtóikat
hallgatnak az erdők madarai
elhagyott mezőkre
súlyos fehér lepedő borul.
Vándorlás körben
12
így kezdődik
lépésről lépésre
pillantástól pillantásig
aztán megsokszorozódik
elosztja magát
az élet sűrűjében.
Csupa üvegtüske éles kő már.
Az óramutató intésére
összetömörül
és emberré változik.
Felel
mindenért
mindenkinek.
Mély lélegzetvételére
testmelegétől
lehalkul a zaj
és újra kezdődik.
Vet arat
szül és eltemeti halottait.
Se ostora se revolvere
s akik gyűlölik azok is
engedelmeskednek neki.
Romboló
és építő egy személyben.
Tervek fogamzanak meg benne
házak és városok sokasodnak körülötte
az ő erőitől duzzadón.
Íme a történések titka
szál vörös rózsa
kinyitott vaslakat
én.
A ló
Egyik barátom lováról beszélek.
(Bár az enyém lenne
négy éves kanca
hajnalonként
ha elővezetik az istállóból
csodálkozón nézegetem
deresszürke telivér
szép nyakát végigsimítom
megpaskolom a farát
és szólok hozzá emberi módon.)
Egy szép pajkos lóról beszélek
s ha róla beszélek akkor a tökéletes életet dicsérem
a mozgás variációit
formák harmóniáját
a gátlások nélküli fiatalságot.
Nagyszerű látvány ahogy hajnalonként
a ló és lovasa
nekivágnak a határnak
a város utcáin mindenki utánuk fordul
s ott kint
meghátrálnak előlük a fák
a madarak hangosan köszöntik őket.
A ló mintha zene ütemére mozogna
táncosan jár
karcsú hátán a gazdáját ringatja
és idegesen figyel
és időnként felnyerít
hogy a táj megsokszorozza a boldogság hangjait.
Sok mindent láttam az életben
de ilyen okos
ilyen kecses
ilyen jól sikerült teremtményt még sose láttam.
Bár az enyém lenne.
Életem visszhangja
Jóbarátjuk vagyok a gyerekeknek
fürge kis testük még tejszagú
még hajlandók szél ellen pisilni
a törvény rácsain kívül élnek
és szeretik önmagukat.
Lármáznak
táncolnak
letépik a virágokat
boldogságuk
túlcsordul az illendőségen.
Ilyen voltam én is.
Mintha varázstükörbe néznék.
Kibújtam anyám szárnya alól
és sárkányt eregetek a réten.
A költészet
csodatétele.
Üzenj
Beszélgessünk beszélgessünk
Te meg Én
beszélgessünk nem szegletesen kemény hanem puha legömbölyített szavakkal
ahogyan a szerelmesektől tanultuk
alig hallhatóan
ahogyan a tölgyfa levelei beszélnek egymással.
Mondj nekem valami szépet
hogy én is mondhassak Neked valami szépet.
A szemeimhez beszélj
a homlokomhoz
egyenesen a szívemhez
Te Nekem
és Én Neked.
Az álom partjairól üzenj
egy újszülött nevetésével
tenger hullámaival
játékos delfinekkel
harangszóval
egy sassal
amint az ég kékjében lebeg.
Kicsikém
elképzelt madaram.
Te meg Én
beszélgessünk a világról
amiben bolyongunk
és nem találjuk egymást.
Elhagyott tárgyak
I.
Egy szék emlékezik.
Üres szobában
árnyékrácsok közé szorítottan
még érzi egy asszony
puha combjainak ízét
egy betörő ragadozómancsainak tapogatását
egy kisgyerek nehéz lélegzését
amint gyöngyháznyelű késével
keményfa testét hasogatni kezdi
még nem feledte el
hogy egyszer kikölcsönözték a szomszédba
de nem ült rá senki
mintha féltek volna tőle.
Nagyon szomorú volt akkor
de sírni nem tudott.
Most se tud sírni.
Némán és előkelő alázattal
itt kell meghalnia
az üres szobában.
II.
Szétdúltan és kihűlten
terpeszkedik az ágy
négy faragott lábon akár egy otromba bálvány
csont nélküli bőr nélküli test
melyet szétmarcangoltak az éjszaka
végül cserben hagyták ahogy kivilágosodott az ég.
Süket és néma
pletykálkodó szóval nem árul el semmit abból
ami néhány órával előbb
körülötte benne történt
cinkosa a tomboló vágynak
a görcsbe rántó csömörnek.
Nem szól a felhevült testek illatáról
a szívek ritmustalan vergődéséről
mély sóhajokról
a lihegő támadásról
a megadás kéjéről.
A nyitott ablakkal szemben
úgy terül szét a világosságban
mint az elgázolt hulla
akit az útszélen hagytak gyilkosai.
III.
Nézz be a kulcslyukon
azon a lyukon amit az ócska
deszkaajtóba vágtak.
Nézz be akár egy pillanatra
és megláthatod
a hegyesre és élesre köszörült
vérrel bemocskolt
nagykést.
Valaki csak úgy odavetette
a háromlábú asztal lapjára.
Talán egy megcsalt szívű férfi
talán egy nő aki szégyelte terhességét.
Kemény acélja megvillan
a fényben
de néma marad.
Sem a gyilkost
sem a meggyilkoltat
nem árulja el.
Csak a vér színe és szaga
kiált segítségért
egy idegen világból.
IV.
Meghalt a mester.
A szobrászműterem olyanná vált
mint egy elhanyagolt istálló
egy sose rendezett raktár
vagy egy igazi szemétgödör
ami bűnjeleket torz álmokat
és senki nem látta kincseket rejt magában.
Kész szobrok kőből és fából
női testek szűzi formái
valamiféle címer vázlata
szomorú öregasszony bronzból
gnómpofák
mitológiai szörnyek
és torzók
amiket a mester
nagy kínok között sem tudott
megszülni.
Agyaghulladék közt
kőporszemfedő alatt hevernek
döglött szerszámok és rozsdamarta edények társaságában.
Néha rájuk nyit a házmester
matat köztük
szaglász valami után
aztán elmosolyodik
és újból
rájuk zárja az ajtót.
V.
A magas part kőfalához
csapkodják a hullámok.
Csörömpöl
az orrába fűzött lánc
bordái ropognak.
Valamikor
egy férfi és egy nő kedvence volt ez a csónak
felmérték vele a távolságot
feküdtek benne akár egy nászi ágyban.
Aztán veszett dühében
oldalba rúgta a férfi
elsodorta a folyó
cibálta
tépte
de nem bírta elnyelni.
A part tövében haldokol.
Néha kövekkel dobálják a gyerekek
néha a nád közül felvetik magukat a halak
és megcsodálják
kékre fehérre vörösre
mázolt roncsait.
VI.
Annakidején
rezesbandával üdvözölték
a telep kapujában.
Kerekeibe vörös papírszalagokat fűztek.
A megvalósult gépcsoda.
500 lóerővel dolgozott.
Olykor megmakacsolta magát
dohog csikorog
megtagad minden engedelmességet.
Majd ismét nekiindult.
Évekig élt a munkások között
akár a testvérük.
Aztán nem bírta tovább
kikerült a palánkon túl
az árokba.
Esténként hazafelé menet
szólnak róla az emberek
ki rokkant
dögöljön meg.
Időnként még kiejt magából
egy
egy
elvizesedett
olajcseppet.
VII.
Valaki bezárta
a szép mahagóni dobozt.
Micsoda beérett szín.
Remek faragások
mélyén
vörös bársonyba göngyölt
arany karikagyűrű.
Egy menyasszony gyűrűje volt
egy szűzé
aki nászéjszakája előtt
megölte magát
szerelmi lázban
iszonyodó félelemben.
Mielőtt kiitta a mérget
bezárta a gyűrűt
s azóta megfeledkeztek róla.
Magára hagyottan
alszik
talán meg is halt.
Nem hallja hogy a szú
milyen kitartóan rágja
a doboz falát.
VIII.
Kivénhedt ingaóra fekszik
a szemétdombon
számlapjával
mintegy arccal égfelé.
Valamikor az idő folyását mérte.
Emlékeznek rá
az egész ház
egész falu
mozgását ő határozta meg
majd érthetetlenül raccsolni
asztmásan köhögni kezdett
és meghalt.
A gyerekek martaléka lett.
Mutató karjait letörték
kiszedték a beleit.
Most giliszták és pókok
tanyáznak gyomrában.
Olykor meglátogatja a kutya
és levizeli.
IX.
Ki emlékszik
Vincent van Gogh bakancsaira
az ajtó előtt.
Milyen széttaposottak
megalázottak.
Elhagyta őket az élet
de nem haltak meg.
Egy tébolyult festő
lehelte beléjük
a lelkét.
Halhatatlanná
és szentté váltak.
Most a műkereskedők
hálójában vergődnek.
Értéküket
a börzén jegyzik.
X.
Zsíros elmocskolódott
kártyák hevernek
szerteszét a házban.
Hátlapjukon
cinkelések
hamisjátékosok ujjlenyomatai.
Vannak olyanok is amiket
asszonyok könnyei áztattak fel.
Részegesekké
késelőkké tették
a férfiakat.
Most szempillantást sem érdemelnek.
Elvégezték pokoli
szolgálatukat
és megdöglöttek.
Mintha
a seprű is
undorral
elkerülné őket.
Zene
Nézem az órámat. 0.10. A rádiószpíker mindjárt bemondja: Bartók II. Hegedű-Zongora Szonátája következik.
Meghallgatom, mert nagyon szomorú vagyok és szükségem van rá, hogy ugyanilyen szomorúságát valaki helyettem is
elmondja a világnak. Szobám falain át is látom már, hogy a fekete-fehér billentyűk, a hegedű megfeszített húrjai
ragyognak az ünnepi csillárok fényében.
És a hangok. Alig hallhatóan közelednek valami távoli, ismeretlen tájról, áttörve egy koponya csontjait, vagy felszállva
egy lélek mélyéről.
Mintha tévelyegnének, tapogatózva, vakon tájékozódnak. Elmaradnak egymástól és összetorlódnak. Nem juhászodnak
meg, és ellentmondók. Nemcsak suhogó szárnyaik, acél körmeik is vannak. Kiforgatnak saját bőrömből, majd a nagy
azonosulás következik.
Minden hang már emelkedik és szétterjed.
Egyszerre vagyok részese a pokol ostromának és az Úrfelmutatás pillanatainak.
Védekezni szeretnék, de megadom magam.
Íme a zene, a világűr és az én csillagom.
Az utak
Nappal hosszúra nyúltan egyhelyben fekszenek, de éjszaka a sötétben, vagy a sápadt hold, vagy a remegő csillagok alatt
elindulnak a legtávolabbi pont felé. Senki sem lesheti meg titkukat, mert ruhát cserélnek és magukhoz vonzzák az
árnyakat. Az egész világ tengereivel, hegyeivel, sivatagaival, városaival egyetlen erdő nekik és élnek és visszaélnek
ezzel a csodával. Menet közben tragédiákat és tragikomédiákat mesélnek.
Nyomukban csipkebokrok, fényesre csiszolt kövek és tengeri kagylók szóródnak szét.
A horizont vörös fáklyasorral jön eléjük, tejet fej nekik a hold tőgyéből és megfésüli őket a rohangászó szél fogaival.
És nem szólnak arról, hogy egy hosszú életen át hányszor túrták fel és tapostak rájuk. Megelégszenek a pillanat
örömeivel s reggel, ha testükbe szúrja fénynyilait a nap, tetszhalált mímelnek és nem árulják el az embereknek, hol
voltak, mi történt velük az éjszaka.
Dagály és apály
Harmatban fürdő zsenge füvek és a pirkadó hajnal marasztal. Szemem kékje az ég kékjéhez hasonló. Megtévesztő
rokonság és ezért nem emelkedhetem fel a magasba. Lehet, hogy könnyelmű voltam egy életen át, de most szánom
bűneimet. Könnyek marják a szemem és a káromkodás torkomra fagyott. Először az utca gyerekei vették észre, csak
azután én. A gyerekek körtáncukba fogtak, akár egy védtelen állatot és kórusban ordították: „Itt a rongyszedő. A Dagály
utcai rongy szedő.” Pillanatok alatt leleplezték azt, amit évszázadokon át takargattam. Nem védekezhettem, se hangom,
se öklöm nem volt. Már csak költő voltam s mindenemet tintába öltem.
Ó, te átkozott kék és fekete tócsa. Kedvesem és gyilkosom. Bölcsőm és koporsóm.
Ne kívánja senki, hogy anyaszült meztelen lépjek elő. Legalább egy rongyot dobjatok rám. Egy jelzőpóznát nyújtsatok
fel, hogy elindulhassak cserben hagyott hitvesem felé.
Kétségek
Az a kis öreg, aki a cserjesor előtt a padon ül, Pablo Torcia. Valamikor halász volt, most egy öreg hölgy kegyeiből él.
Az ő birodalma ez a kis kert a ház körül. Apró tarka virágok és két nagy majolika edényben leander vörösen és zölden.
Szolgálatkész és sokat imádkozik. Titokban azonban állandóan a tengerről fantáziál. Istenem, mikor vitorlás ladikjával
kint járt a nagy vízen. Odakötözte magát az ülésdeszkához és várta, hogy horgát bekapja a hal. Bálna, vagy kardhal,
mert csak a veszélyes játékot szerette. Egyszer aztán egy átkozott cápa szigonyozás közben leharapta jobbkeze öt ujját,
vagyis az egész kezefejét. Így lett nyomorékká és az öreg hölgy szolgájává. Azóta imádkozik, rozspálinkát iszik és a
tengerről mesél kitalált történeteket. Tudja, senki se hiszi el a szavait, de nem törődik vele. Saját füleivel hallja a
igazánból csak egy keze van. Sokat gondol közelgő halálára és azon töpreng, bejut-e a mennyországba és jobbjára ültetie
az Isten.
Rémület
Félálomban garázsokat és hangárokat építettem az éjszaka. Előkészítettem a menekülést, amit az újságok félig
titkolózva bejósoltak. Voltak, akik megvetettek ezért a rengeteg munkámért, akik kinevettek, akik rendőrségért
kiáltoztak, de én már éreztem a közelgő háború szagát és nem bántam tüdőm lihegését, verítékem hullását. Nemcsak
magamért, mindenkiért dolgoztam a tudomány és technika visszájára fordult csodája ellen.
És láttam, hogy a fák összezsugorítják leveleiket, az állatok megfeszített lábbal egyhelyben állnak, a felhők
füstszínűekké váltak és ide-oda rohangásznak az égen.
Biztos voltam benne, hogy ütött a végső óra.
De nem így történt.
Hogy felébredtem, csendben és nagy fényekkel virradt a reggel.
Szép ősz
Nagy hajóhinta ez az élet. Hol itt bukkan fel az ember, hol ott s mindig más kosztümben, más színű szemüveggel. A
nyár romjai közt milyen szépek a fiatal lányok, fiatal fiúk. Kívánom, hogy mindenki lássa és mindenki szeresse őket.
Éppen szüretelnek, szedik a borszőlőt és jönnek, mennek a nagy puttonyokkal. A fürtök színe mélyvörös, a kibuggyant
lé illatozik. És szól az ének, hogy a felhők szétoszlanak az égen s a földi dolgok elvesztik realitásukat. Szívem kitárta
kapuit, agyam már mindent összegyűjtött és költészetté formált.
Nincs többé ostor, se fegyver, se pénz.
Látom a jegyesek szédítő körtáncát s az öregek engedékeny mosolyát.
Nem önmagamé, az övék vagyok.
Ócska citerán pengetem a húrokat
fáradhatatlanul
vidáman.
Vonzás
Megfakult csillagok alatt, a tengermosta kövek közt bolyongott. Az asszonyra gondolt, aki elhagyta titokban, mielőtt a
nap felkelt. Szép asszony volt, forró és édes és hált vele az ágyban és tudta, mi a szerelem.
Azt gondolta: nem halt meg és íme özvegy vagyok.
A táj kongott az ürességtől s mégis zűrzavarosan, nagy súllyal a mellére feküdt. A tenger, mint egy roppant kék fal
egészen az égig ért.
Lám hát elárulták és bekerítették.
A távoli szigeten kigyulladt egy fárosz. Elindult felé, hogy megpihenjen a lábánál.
Előbb pillangózott, majd hanyatt sodortatta magát az áramlással, miközben a csillagos eget bámulta.
Később behunyta a szemét s ekkor meglátta, hogy az asszony mezítelenül ott sétál a korallok, kagylók, csodálatos
virágok ligetében a tenger fenekén.
Most érezte először a boldogságot és ő is alámerült a mélybe.
Napkelte előtt
A műhely ajtaja nyitva. Öreg barátom, a kovács, szaporán dolgozik. Üllője harangoz és csenget a kalapácsütések alatt s
a közeli hegyek visszaverik a hangokat.
Félig mezítelen és izzad. Ilyen az ő hajnala. Ha valaki egy bögre vizet nyújtana felé, tiszta ronggyal megtörölné
homlokát. De a falu még alszik. Csak a tűz lobog mögötte és szikrák röpködnek a feje körül.
Elsőnek a kakas szólal meg a házban. Éles, nyers rikoltásokat harsog az ég felé.
Aztán hosszú ingben, mezítláb a gyerek is megjelenik. Álmos még. Pillanatnyilag azt sem tudja, hol van és miért van itt
s nem a fenyvesben, ahol egy nyúlgödörre bukkant tegnap. Majd odaáll közel az üllőtőkéhez és csodálkozón nézi az
apját, aki nem csikorgatja a fogát, nem káromkodik és mégis agyonveri a tüzes vasat.
Nyitott könyv
Kergetődzik a szél és tölcsérformába szorultan kering. Ez a vad őszi szél szerelmeimre, csalódásaimra emlékeztet és
megsebez engem. Hová lett a vörös lámpasor és a sarki rendőr? A tiszta ablaküveg és a bő-szájú korsó? Kérdezek, de
nem várok feleletet. Megkeményedtem, mint a felhevített acél, ha jeges vízbe mártják. Azt a szerepet játszom, hogy
haragban vagyok az éggel és a földdel. De ez nem igaz. Szembenézek a világgal, saját tükörképemtől sem fordulok el
szégyenkezőn. Fölhasítom a homályt, széttépem a csöndet s mindig van nálam valami papír, ami megvéd az útonállók
vadsága és a bírák ostobasága ellen.
Szegény János
A szép vőlegényjelölt megnyúlt orral és szembehúzott kalappal lépte át a küszöböt. Hosszú szócséplés és vállvonogatás
után végül is kikosarazták. A vékony aranygyűrűk mellényzsebében lapulnak, mintha égetnék a veséjét. Mit csináljon
velük, nem tud rendet teremteni a fejében. Csak a lányra tud gondolni szívfájdítón. Sötét szemei, gyöngysor fogai
vannak és szép kis hasa lehet. Szeretne durván megkeményedni és bosszúálló lenni. Telített lágy búbánattal. Késő este
van már s a házak kivilágított ablakai mintha röhögnének rajta.
Bujdosson el, vagy ölje meg magát.
A mellékutcákat járja és kijut a főtérre.
Egy ideig ott álldogál a nyitott, közös kút előtt, aztán határoz. Az egyik gyűrűt bedobja a sötét mély lyukba.
Másikat a templom lépcsőjén gunnyasztó vénasszonynak adja, hogy imádkozzon a lányért, aki nem akar vele egy ágyba
feküdni.
Holdfényben
Álmaim selyemhabját összekeverem a valóság nyers masszájával. Egyszerre két úton járok, egyik a magasba, másik a
mélybe vezet. Végükben egy-egy nyitott kapu. Kopognom sem kéne, hogy átlépjem a küszöböt. De mennél szaporábban
járok, a kapuk annál láthatóbban távolodnak tőlem.
Ott trónol valahol a királynő bíbor palástban, fején arany koronával. Éppen egy margaréta szirmait vallatja:
– Szeret?
– Nem szeret?
Szűz ő még és nem ismeri a virágok hazug természetét.
Vad csókjaimmal szentségteleníteném meg, ha közel engedne magához.
Ha a kék ég és a nyírfasor nem vakítaná a szemem.
Mi mást tehetnék? Énekelek:
Nem vagy te ott hol lenned kéne
csak emléked lebeg a fényben
hiába is kiáltok feléd
csak árnyékod hull rám sötéten.
Vártam. Várakoztam, de senki nem járt az utcán. Ha jól láttam, mindössze egy fa szórta szét leveleit. Hullásukban
madarak kapták csőrükbe és szálltak velük a csillagok felé.
Temetés
Hosszú sorban a gyászoló menet. De először mindenki a Pompes Funebres négy szép lovát bámulja meg. Széles
tomporuk szőre ragyog a fényben, kényesen tartott fejükön imbolyog a fekete tollbóbita. Aztán a pap vörös-arany
palástban és a minisztráns-gyerekek füstölővel, amitől messzire futnak a pokol fúriái.
A fiatal özvegy egyedül lépeget, mintha mindenkit elparancsolt volna a közeléből s úgy látszik, sír a sűrű csipkefátyol
mögött.
Anyám szomorú özvegységére emlékszem. Négy gyerekével a hétköznapok malomkövei közt.
Közben hallani a belvárosi harangok zúgását. A torony körül fehér galambraj köröz.
Ez az az óra, mikor az idegen ember szíve is összeszorul, meddő szerelmeire, jól fejlett bűneire gondol. S vannak, akik
álnok szerepet játszanak, hangosan, takargatás nélkül zokognak, mintha saját szülőjüket, saját gyereküket kísérnék
utolsó útjára.
De bizonyára olyanok is vegyültek a menetbe, akik irigykedőn gondolnak a koporsóban fekvő halottra.
Visszapillantás
Virágok buja tenyészete ez, legtöbb köztük a dália, a csíkos tulipán és a fehér liliom. A grófság nagyasszonyának
szolgákkal és kutyákkal őrzött birodalma.
A hölgy, hogy ne kelljen a piszkos köznéppel találkoznia, hajnalban indul első sétájára bőven redőzött selyem
köpenyben, kezében fényezett cseresnyevesszővel.
A nap már felkelőben, a madarak énekelnek.
Beszélő papagájok és pávafarkú galambok is vannak itt, olyan illemtudók, mintha iskolába jártak volna. Ha az Úrnő
megáll a vörös kaviccsal felhintett tisztáson a vállára és a kezére szállnak.
A virágok még részegek a harmattól, kecsesen bókolnak.
Könnyű nekik, nem ismerik az Úrnő gonosz természetét. Csak szépségét látják, könnyed mozgását, mintha mindjárt fel
akarna szállni a magasba.
De nem száll fel. Itt marad a földön.
Az emberek között marad, hogy megalázza, könyörgésre kényszerítse őket fényezett cseresnyevesszőjével.
Teljesen kivilágosodott, pillangók és méhek szálldosnak a fényben.
A mélység jelez
Nem a tél hidege bánt engem és nem is az a rozsdás vaskakas, ami a szomszéd háztetőn csikorog. Anélkül, hogy valaki
tudná, egy lány emléke kínoz, valahonnan a szívem mélyéről lobog fel és elrontja étvágyamat, feldúlja éjszakáimat. Két
szőke hajfonata, amikbe szalag volt, két sötét szeme, ha beléjük néztem, megszámlálhattam bennük kamaszsorsom
minden görcseit, vágyaim hasadó bimbóit.
Régen volt. Szerettük egymást, aztán egy kerítés épült közénk, s az ajtó kulcsa elveszett. Azóta egyedül bolyongok,
gyakran megszólítom az embereket, nem látták-e a kedvesem – senki sem emlékszik rá.
Lehet, egyszer majd találkozunk s akkor én megbocsájtom, hogy szó nélkül elvágta az arany fonalat, ami összekötött
bennünket.
Ellentétek
Este sétámra indulok a hegy lábánál. Keskeny ösvény vezet, alig kitaposott. A hold vérfoltos korongja csüng alá az
égről s a csöndben rémes történeteket suttog a szél. Menjek tovább, vagy ne menjek, így tépelődöm és észreveszem,
milyen magamra hagyatott vagyok. Amott áll egy vénhedt fa, megszólítom, nem felel. Valahol egy madár kiált fel
álmából, nem értem, hogy mit mond.
Végre egy ház. Szeretnék bekopogni, de szegesdrót kerítésével nem enged magához.
Nem erőszakoskodom és nem félek.
Megyek tovább ellenkező irányban az otthonommal. És mégis hazaérkezem. Úgy vélem nem is voltam sehol.
Vacsoránál ülök és Vivaldi a-moll Concerto Grossóját hallgatom.
Mesterek köszöntése
1965
Henri Matisse
Egy tűzcsóva fényében
ülsz a gyöngysziget partján
azon a meghatározatlan parton
melyet a tenger
sárga kék vörös hullámai
ostromolnak könyörögve
hogy váltsd meg őket
a holt anyag törvényei alól.
Fehér vászonlap a pajzsod
puha hegyű ecset a fegyvered
s íme láthatja a világ
a gonoszság el somfordál mellőled
és a maradiság belefullad
saját pocsolyájába.
Már rég túljutottál a gyöngék szomorúságán
és a tévelygők hitetlenségén.
Gyönyörű virágok s még gyönyörűbb nők
vándorolnak feléd
valahonnan az évszázadok mélyéről
és a jövendőből, amit mi még nem ismerünk.
Végeláthatatlan menetben jönnek
hogy az alázat és hála füzérével
kössék át homlokod.
Fogadd üdvözlésem
Henri Matisse
nagy szülöttje
a játékos kedvű Istennek
s ki magad is csupa játék és csupa báj vagy.
Levett kalappal sétálok képeid erdejében
s csodálom a nőt aki egy padon ül egyedül
mintha tükör előtt ülne
s kinyílt rózsáját
felém nyújtja éppen.
Pablo Picasso
Megszállottja egy sugallatnak
kengyelfutó aki rég kilépett az időből
egy gyermek nyugtalansága lázít
a külvilág látszata ellen
s úgy hiszed azért élsz közöttünk
hogy képeket fessél
késsel gumibottal durunggal
s olykor ezüstösen villanó fejszével.
Valahonnan a támadásra kész
torreádorok családjából léptél elő
s ama bizonyos csillag világított előtted
mikor francia földre léptél mely
„a jó bort és a kedves nőket termi”
azóta is ott bolyongsz Párizs sikátoraiban
a szakadó eső húrjai közt akár egy
dallam egy tőr ami átfúrja magát
az idegen anyagon s miközben ő is szenved
mint egyigaz élőt mutatja fel
mindazt amit legyőzött.
Ez vagy te akit végülis varázslónak kell tekintenünk
amint éppen kijutottál az erdőből
és magadhoz vonzod az árvákat.
Így vándoroltam feléd én is
majdnem vak szemekkel még a végtelen mezőn
egy cirkuszkocsi rózsaszín árnyékában
s ekkor megejtett formáid mértani tisztasága
s az a fájdalommal száguldó ritmus
amely magával ragadja az ámuló gyermeket.
Ó megbűvölő krikszkrakszok ó ezer frissen vérző seb
ó acélból és aszbesztből összeépített rend ami
a rendetlenség grimaszával jelenik meg a bűnösök előtt.
Azóta is útban vagyok és lépek fokról-fokra
a létrán amit a nap pereméhez támasztottál
s látom te ott állsz a horizonton túl
egy állvány előtt emeled a karod
miközben holt színek kelnek életre
idegen dolgok mintegy leigázva megnevezik magukat
ecsetvonásaid nyomán.
1947
Georges Braque
Életre hívója a színeknek
rendbe kényszerítője a formáknak.
Megnevezlek akár egy csillagot
Georges Braque.
Köszöntelek én is
akit a tűzevő suhancok
és csigavérű bölcsek
tisztelete egyformán megillet.
Még érezni rajtad a tiszta bölcső illatát
még nem mutattad be a félelem áldozatát
még nem botoltál meg a macskaköves utcán.
Jó televényben fogamzott a mag melyből kinőttél
és bontogatod szirmaid folyvást
évről-évre napról-napra.
Virágzó fához, csillogó tengerhez, érccel teli földhöz
hasonlítalak bár önmagadhoz vagy csak hasonló
mint minden nemes anyag és nyughatatlan szellem.
Teremtőd megengedte hogy magad is
új és újabb világokat teremts
vér és veríték nélkül
napok csillagok koszorújába foglaltan.
Nyugalmad partján a fény forrásánál élsz
rend fog össze itt mindent és a hit kegyelme.
Nemes magvakat szemelgetsz mint a galambok
körötted tégelyek tele festékkel
olajokba és firniszekbe mártott ecseteid
mint liliomlángok ragyognak a vázában
és ők szülik mindazokat a tálakat korsókat
gyümölcsöket halakat meghitt sarkokat
melyek a kifeszített vásznon ülnek súlytalan
majd elrejtőznek az emlékezés mélyén
hogy senki se feledhesse őket.
Nem szólok többet
nem kavarom fel a csöndet mi magába fogadott
házad felett a félhold kötögeti hálóját
s én egyre közeledem az éjszakában
hogy meglássam azt is
amit elrejtettél előlem.
Fernand Léger
Peng a kék peng a fekete
jégacél lemezek színváltozása
s te ott állsz a végállomás kapujában
állig fegyverben őrzöd magad
a Sátán kísértésétől.
Száll magasba kering a képzelet
hallani súlyos szárnycsapásait
de a póráz a te kezedben van
gyönyörködsz benne hogy ilyképpen
a vonal formát szül
a festék színné változik
olykor a valóság rácsai mögé zárod őket
és aláírod
NATURE MORTE
vagy
CINQ PERSONNAGES SUR FOND ROUGE.
Kék és még kékebb összecsengések vörös alapon
géprészek kígyózó láncok
legyőzött áldozatai
egy szigorú agynak
két vaskos férfikéznek.
Nem a szív ritmusát dobolod
nem is az érzelmek húrjain játszol
se kulisszáid nincsenek, se függönyeid.
Azért mondanak érthetetlennek
mert nagyon is érthető akarsz lenni.
Egyedül vagy
egészen egyedül
az anyag és szellem egyazon vonzásában
keményen
és látva mindent.
Franz Marc
Te vagy az a jövevény
aki kék lovon érkezett
Münchenből
1911 májusában.
Micsoda vihar szült kérdeztem akkor
milyen boszorka nyitotta fel a szemed hogy
kék lovakat
fehér bikákat
zöld tigriseket
látsz ott ahol mi
vakon tévelygünk.
Ó te ismeretlen fajtájú gyümölcs
egy száradó fa ágán
a bádogból készült német ég
szégyenében elborult miattad.
A kosfejű Goethe csakúgy hiányzik belőled
mint sárgaréz harsonáival Wagner.
De látni kellett hódítani indultál
s a kapuk máris kitárták szárnyaikat.
Fiatal lányok és fiúk bámulják
hogy kék lovaid szárnyak nélkül emelkednek a magasba
vagy mozdulatlan hevernek szanaszét
a csönd dunnáiba burkoltan.
Végül is máglyára vetették
a lovat és lovasát
ahogyan hajdan a szenteket
de újjászülték magukat
s most darab vásznon vagy papíron
halhatatlanságuk jegyével
ragyognak át
a kék azúr hullámain.
Marc Chagall
A távolban
magányos szánkó csilingel
menekülő zsidókkal tele.
Fúj a szél hull a hó
s a mindenható Jehova
szemöldökét se mozdítja.
De te látod és siratod őket
a festőműhely négy fala közt
s a vén gebét is szánod amint
reménytelen üget a viharban
csúnya nagy hasából fekete csikó
készülődik éppen a világra.
Máshol
más ég könyörtelen csillagai alatt
most kevered össze a színeket
s a leégett falun túl máris
ott ül a sanda rabbinus egyedül
fekete-fehér talesszal a nyakában
s egy vén bakkecske hegedűszóval vigasztalja
mindhiába.
És megint egy zsidó aki elvesztette a fejét
fölötte repül elszabadultan akár a ballon.
És az anya a csecsemőjével
olyan egyek ők mint a bogáncs és tüskéje
s nekik egy torz kakas zenél citerán
és minden sír és minden muzsikál
egyetlen keserű dal hangzik
életről halálról.
A te nagy kegyelmedből élnek ők mind
egy lehetetlenült világban
lehetetlen alakzatokban
és mégis felejthetetlenül
a vándornak aki találkozott velük
egy festékkel bekent vásznon
vonalakkal befirkált papíron.
Paul Klee
Jól ismerlek
Paul Klee
te vagy az a javíthatatlan koránkelő
aki bádogpapucsaidban kopogsz
ajtótól ajtóig
de sohasem lépsz ki álmaid bűvköréből.
Ó emberke selyemfonálból szőtt emberke
terhelten a múlttól és megrészegülten a jövőtől
miért nem lettél pásztor a svájci hegyekben
hogy furulyáddal táncba röpítsd a lányokat
vagy miért nem születtél madárnak
aki szép tollaival ámulatba ejti
a csodálkozásra képes embereket.
S íme egy napon meghaltál te is
de mintha semmi se változott volna
amíg a ravatal könnyező gyertyái alatt feküdtél
messze tőled
a világ egészen más tájain
kinyitottuk a könyveket amik kővé vált ujjaid
fantasztikus jegyeit őrzik
éreztük az erőd amit hiába nyeltek el
a fekete bolygók vizei.
Amit megálmodtál merő valóság.
A jelek amiket papírra vetettél
mélyen gyökeret fogtak szívünkben
a házak amik legyünk őszinték nem is házak
a te szemeid éhes pillantását őrzik
a fák és virágok amik nem is fák és nem is virágok
a te mély fájdalmaidat éneklik az éjszakában
s a fiatal lány, aki nem is fiatal lány
a te alkotó kezedről álmodik tovább.
Bizony bizony csak azért vesztettünk el
keserű bolyongásaid közben
hogy hiánytalanul megtaláljunk önmagunkban
hogy emlékeink közt halljuk igaz dicséreted
hogy téged idézzenek a zsírkréták
a fekete tusok gyöngyházszín akvarellek
a formák amik egymás gyönyörűségére
születtek e világra
hogy remegő vonalaid örökre összekössék előttünk
a mélységet és magasságot
a tapinthatót és tapinthatatlant.
Henri Rousseau
Kékarany csillag jelent meg
a vámőr bódéja felett
és szólt
Henri Rousseau hagyd a csavargókat és csempészeket
fogj ecsetet fesd meg amit
az Eiffel-torony
a Szajna
a Bois de Boulogne
sugallnak.
Ekkor a vámőr zöldellő keménykalapban
óriási palettával kilépett önmagából
éppen egy vízirózsákkal liliomokkal díszített tisztáson
és meglátta
a lehetetlen hím oroszlánt
a lehetetlen pálmák erdeje előtt
máskor egy carossa robogott el mellette lehetetlenül
megint máskor jámbor gyülekezet élén
Guillaume Apollinaire a múzsájával
lépett elő szintén lehetetlenül.
Ő hallgat csak dolgozik
a semmit gyötri és valósággá gyúrja.
Ő hallgat de a kórusok zengnek körülötte
időtlenül mert nincs idő se tér.
Összekeveri a végtelent és nem létezőt
hogy kiemelje belőle az újszülött magzatot
egy képet ami előtt a szentségtartó kinyílik.
Gyerekkori álmainkra emlékeztet
egy baráti kézfogásra talán egy nőre
akivel más tájakra röpült a szél.
Ő hallgat
de a született néma megszólal ha bűvkörébe kerül
a vak letépi szeme hályogát
mert látni akarja
a sosem volt és múlhatatlan világot
amit Párizs árnyékában
egy finánc kezevonása idézett fel.
Giorgio de Chirico
Egy város utcáján bolyongsz most idegen
nem létező város nem létező utcáján
s hiába kérdeznek tőled bármit
érthetetlen nyelven szólsz
mint az elvarázsolt.
A mértan és a geometria
kihűlt világa ez.
Házak amiket megölt a tisztaság
szobrok amik kívül állnak a téren
emberek akik nem érintkeznek egymással
nincs szívük nincs agyvelejük
csak színharmóniájuk vonalritmusuk
és nagyon sima formáik vannak.
S ó más égtájak szülöttje
mégsem haladhatsz el mellettük
hogy a kíváncsiság gyötrelmével vissza ne pillants
ahogy Lót felesége visszapillantott Szodomára.
Itt senki nem követel tőled semmit
s te sóhajtva megadod magad.
Nem az vagy már aki voltál.
Hunyt szemed előtt is úgy ragyognak fel az emlékek
mint fák koronájában a virágok
mint asszonyok nyakában a gyöngyök.
Olyan valótlan itt minden
a van és a nincs egymást szülik folyvást
s már te is félálomban ügetsz
azon a csodálatos fehér paripán
melyet a csodálatosan kék háttér előtt láttál
amint a napot és holdat készült lelegelni
az égről.
És mindezt nem a Világ Teremtőjének
csupán egy festő ecsetjének köszönheted
és magadnak aki el mert indulni az úton
mely felmérhetetlen
és megnevezhetetlen.
Max Ernst
A szép kertésznő
mezítelenül áll a térben.
Észre sem veszi, hogy megsebzett hasából
fehér galamb száll ki a világba
melyben semmi sincs a helyén
embriók és aggastyánszakállak
összekeverten kovácsolt fémkalapban
s a hétköznapok végtelen sora
elvándorolt a Vörös-tenger felé.
Fojtó köd és fertőző misztika
borít el mindent s a szörnyeteg gépet idézi
amint az új Babilon felé rohan
ősállatok fehér csontjai közt.
Mögötte az ökör elsüti fegyverét
kőburkában Szent Cecília zongorázik
miközben egy férfi a kunyhó
palatetőjén táncol.
Kihűlt nap molyette rongyok néhány kályhacső
és a mérleg játszik a fekete keselyű csőrében.
Vakon is láthatod
a végzet játéka ez kimeríthetetlen szenvedély
melyen nem fog a rossz s a jó messze elkerül.
Egyedülvaló minden se fiaik se lányaik
nem búcsúznak tőlük a keresztútnál.
Szülőjük és kegyetlen idomítójuk
Max Ernst
akit a DADA kergetett világgá
és mélyáramaival sodor tova
a szürrealizmus.
Tékozló sors hogyan kínozod
akit a hálódba kerítesz
és miért tagadnók mind az áldozataid vagyunk
ég és föld hullatja ránk
jégkönnyeit.
Üljük körül az asztalt
1968
Egy fényképem alá
Nem szeretek
tükörbe nézni
nem kívánom látni
mi épül
mi omladozik rajtam.
Fényképész barátom
rávett
álljak a gép elé.
Ez vagyok hát
amit a kép mutat
állapítom meg csodálkozón.
Egy ember
kegyetlenül megformált ember
furcsa kalappal
a fején.
80 éves.
Megtöretlen.
Igazi csavargóhoz
vadnyugati farmerhez
vagy a kiközösített
hivőkhöz hasonló.
Valahol a világ végére került.
Mintha egyedül élne a földön
mintha nem is a földön élne.
Mély szemei
összezárt szája
mögé bújt.
Ez lennék én?
Istenemre mondom
ez vagyok.
Bevezető sorok egy könyvhöz
I.
Ha zenésznek születtem volna
arra törekednék
hogy a világ zörejeit legyőzzem
egymást segítő hangokkal.
Ha építésznek születtem volna
nem lakásokat hanem
otthonokat építenék az embereknek.
Megajándékoznám őket
fénnyel színekkel csönddel.
Mivel költő vagyok
olyan egyértelműen szeretnék
beszélni szavakkal
ahogyan a matematikusok
beszélnek számokkal.
II.
Bennem
a szigorú konok emberben
(ahogyan jellemezni szoktak)
egy érzékeny kisfiú él.
Ez a rejtőzködő énem
ha idegenektől hallja
költeményeim elmondását
szorongással felsóhajt.
Ó hát ilyen gyámoltalanul
egyedül állok a világ szélén
és ilyen szomorú vagyok.
III.
Ne szánd magad kisfiú
fegyvered és páncélod vagyok
s ha meghalok
tovább élsz költészetemben.
Pilóta-vízió
*1
Saint-Exupéry emlékének
II.
Úszunk
a telihold fényében.
Hideg ezüsttó
kisimult felszíne
ezer kilométerekre
a földtől.
Gépem remeg
akár egy megriadt
nemes állat
teste.
Félelem nélküli
életem belehasít a sötétségbe
mint egy acél ék
mint a sivatagi kalóz
kifent tőre.
Régi emlék foszlányait
keresem a végtelenben.
Földből döngölt kis házat
kis petróleum-lámpájával.
Csak ne tévesszem össze
a csillagok állását
Csak ne ütközzem bele
egy hajszálba.
Felemelkedem
az égig
lesüllyedek
a pocsolyáig.
Közben remélem
hogy az a kis
arany-amulett
miben a falusi lány
szőke fürtjeit őrzöm
megvéd a halál fogaitól.
A sivatag repülőterei
jelzéseket adnak
de nem fogom fel értelmüket.
III.
Bajtársak
tragikus lehetőségek
füzérével a nyakatokban.
Boldogok és boldogtalanok
egyszerre
amint
egy szentjánosbogár
fénylő potrohát
keresitek
a felhők sűrűjében.
Ó ti
királyi sarjak.
Ó ti
ártatlanul elítéltek.
Halljátok
a szív
és a motor
konkrét zenéjét
a vészjeleket
amivel egy varjú
károg valahol.
Sehol egy fárosz
egy fuvallat
ami a menekülés
pillantását ígérné.
Csak a tárgytalanság
csak a kín
csak a véletlen van itt.
Csak ti vagytok itt
amint egy ragadozó torkába
szorultatok.
IV.
Nincs többé házam.
Nincs többé életem.
Csak a halál közelségét érzem.
A viharban
a sötétben
itt csahol körülöttem
harapásra készen.
Hová lett a szerelem kék tüze
ami szemeimben égett.
Kiszáradt a madarak torka
rózsák szirmai lehullottak.
Szárnyaim már nem közelítik meg
a csillagokat.
Már nem fogad édes ölébe
a mező.
Fölöttem a sziklák
alattam a tenger is
halott.
Május 4.
Ismét kórházi ágyon fekszem.
A kórlap ordítja
77 éves vagyok.
Magányosan
és kiszolgáltatottan.
Ablakom
a zajos és nyüzsgő körútra néz.
Semmi örömöm benne.
Az orvos érzékeny keze
úgy tapogatja a testem
akár egy műanyagból készült
tárgyat.
Élő vagyok még?
Biztosan magam sem tudom.
A valóság egyetlen jele
szerelmeskedő galambpár
a szomszédház párkányán.
Itt bent hideg van.
A folyosón valaki sikoltoz
akár egy megkínzott állat.
Forgócsiga
Megint olyasmihez nyúlok
amiért megkalapálják a fejem.
Isten veled
szép városom
meleg fészkem
porhanyós földem
amely gyökereimet táplálta.
Kinyíltak a kapuk
s én neki futok
a kiszámíthatatlannak
az érzékelhetetlennek.
Csak a vonzás törvényének
engedelmeskedem.
Megértem és lehullok az ágról
mélységiszony nélkül.
Az áradás sodrával vitetem magam.
Nagy tengeri kaland.
Kibújtam emberi bőrömből
és a delfinek közt játszom.
Íme a valóság
merő képtelenség.
Más vagyok mint tegnap
más elemben élek.
Délről észak felé tartok
s a mélyből
szíved dobogását hallom.
Később a parton
néger divatfigurák
tapssal köszöntik
szokatlan formájú
kalapom.
Halotti beszéd
Mit tehetnék mást
beadom a kulcsot és elmondok mindent.
Olyan ártatlan vagyok mint a ma született csirke hátulján a fehér tojáshéjjal.
De nem így láttok ti engem legszebb perceimben sem.
Valahol az ócskapiacon talán a kaszárnya árnyékában
vagy a nagy cirkusz tájékán ahol sosem jártam
vagy a gyorsfényképész bódéjában láttok
kifeszített mellel amint gyér szakállamat babrálom.
Legyen úgy ahogyan elképzelitek
nem mondok ellent
nem akarom a karmaimat mutogatni.
Naponta későn kelek s mielőtt hozzákezdenék máris viszolygok a munkától.
Szeretem a gyerekeimet mivel nem születtek meg
barátaimmal azonban hadilábon állok.
Sokat kotyognak vagy némán bámulnak a világba
amit ismerni szeretnének s ha elindulnak felé
sírva visszafordulnak mert az út feltöri lábukat.
Gyámoltalanabbak mint én
s mégis én vagyok a leggyámoltalanabb.
Mentem akkor az utcán egyedül
szinte gólyalábakon és kiszáradt torokkal.
Egy kocsi után mentem amely halottat ringatott galoppban.
Nekem kellett elparentálnom
mivel tudták hogy költő vagyok.
És én mondtam
ó ez a halott olyan mint a rémregények börtönszökevénye
egy hosszú lélegzetvétel után ránkhagyta minden kacatját
vérző emlékeit elfojtott szónoklatait
számlálatlan ivadékát imáit és bűneit.
Valahol a harangok is szóltak felettem.
Bim-bam mondták bim-bam
nemsokára kitavaszodik mondták
és a világ újjá szüli magát.
Megváltókat és álcázott striciket emel ki a sötétből
akik a mezők szűz virágaihoz lesznek hasonlóak.
S ezt mind neki a halottnak köszönhetjük.
Ismét én következtem és mondtam a magamét.
De már nem a halottról hanem az élőkről
akik levett kalappal hunyorogtak és a nők szájukba tömték zsebkendőjüket.
Ő elment elment mondtam a kulcslyukon bújt át
és így ő lett az igazi szerencsefi.
Mezítelen testtel gyötrelmek nélkül elment
a tér korlátain és az idő örvényein túlra.
Mi pedig itt maradtunk a hétköznapok súlyos terheivel
amiket a vállunkon ölünkben a fogaink közt hordunk.
Miért is magasztalnám a halott érdemeit aki megszökött a kulcslyukon át
s most békén mondhatnám elégedetten fekszik a föld alatt.
Valamennyien begubóztak
senki sem tapsolta meg beszédem.
Végtelen utak
Minden elmúlik
s amit széthord a szél
vagy kihűlten a föld alá bújik
kár siratni.
Meghalunk mi is
de úgy hogy minden időben tovább élünk
ruhát cserélve
emlékek nélkül
mint az iszapba fulladt dzsungelek
mint a fekete ég csillagai.
A dolgok rokoni sorsa magába fogad.
Te vagy az az ujj
melyet arany karikagyűrű zár körül
és véd a véletlenek játékától.
Utat vágsz a hínárban
egy távoli ismeretlen cél felé
vagy ülsz a hitvány terecske padján
nézed a fészket rakó gerlét
a fa lombjai közt.
Nem tudsz nyugodni
valamit mindig megkívánsz
és ez a szerencséd.
Nem veszed észre
hogy újabb és újabb szférákban vándorolsz
és ez a szerencséd.
Nincs olyan halál
amit ki ne bírnál
nincs olyan parancs
aminek ellent ne tudnál mondani
és ez a szerencséd.
Ne sírj hát
ne panaszkodj.
Megpróbáltatás
A hajó elszakította láncait
hullámok dobálják
a szél elűzi a parttól
s én kiáltok utána
úgy kiáltozok
mint üldözött testvérem után.
Ó jaj
elhagytál engem
hogy magambafordultan
kalandok örömei nélkül éljek.
Árva gyermek lettem
éhező koldus
játékra született delfin
a szárazon.
Ne nyújtsátok felém a tükröt
nem akarok belenézni.
Se látni
se hallani
nem akarom magam
ekkora szégyenemben.
Életem
életem
nem bírlak el
testvéreim nélkül.
A szerelem hulláma
Ne nézd az arcom
ne kérdezd a nevem
a megváltás pillanata ez
mikor késélen áll az áldozat
és vakon egyensúlyoz.
Állok
és várakozom.
Ne nézd az arcom
ne kérdezd a nevem
rég elfelejtettem.
A mezőn felejtettem el
mikor egy kislány
szoknyája után rohantam.
Mondom egy kislány
szoknyája után rohantam.
Csak azt a szoknyát láttam
amint ég és föld között repült
és egy nevetést hallottam
vörös és kék nevetést
valahonnan már
a távoli erdő sűrűjéből.
Ó játékaink
zsendülő szerelmeink hullámai
hízelkedés a szóban pezsdítő áramok a
tapintásban.
Egy borjú jámborságával éltem
kitárulkozva és meghitten.
Mezítláb rohantam utánad te kislány
s a felvert porban íme eltűntem
se fényesség felettem
se kísérő árnyékom.
Már csak benned élek
szalmahajú kislány
ajkam mosolya nevem hangzata nélkül.
Monoton
Eső esik
esik az eső
mintha
opál gyöngyök
hullanának
az ég
fekete kötényéből
esik az eső
esik
esik
esik.
Így szól a férfi
Megtalállak megtalállak.
Kár a szökési kísérlet
megtalállak.
A lánc kinyúlik mint a gumi
s a ráforrott kéz elmozdíthatatlan.
Láttalak reggel ahogyan
kibújtál az ágyból
szál ingben.
Fehér liliom.
Hogyan oldjam fel haragod
hogyan becézzelek.
Lábad nyomát
miért akarod eltörölni
be akarod zárni a kört
hogy ne tudjak kilépni belőle.
A szoba négy fala
farkasszemekkel őriz.
Nincs segítő angyalod.
És én
szeretlek
téged.
Bizalmas sorok
Hát legyen ez számvetés
a gyermek búcsúzása egy fától kapualjtól kedves madártól mely hajnalonként dallal ébresztette.
A százszor megpróbáltatott város utcáit járom.
Érzem ideges rángásait
s mégis a jótét emberek közelében
bűntudat és félelem nélkül kószálok.
Ez itt a kislányok óvodája mondom
ez a precíziós műszerek gyára
amott egy kőoszlop
a háború áldozataira emlékeztet.
De nem
nem gabalyodom bele
emlékeim hínárába.
Az élet fényei és árnyai közt
várom a felém nyújtott kezet
és a csókot
mely homlokomat érinti.
Naplómból
Annak idején enyém volt a legjobb gép
őrült gyorsasággal vágta a csavarok menetét.
18 éves voltam.
A hidászoktól kerültem ide
s egy csapat lány vezetője lettem.
Vágtam a csavarmenetet
és a lányokra sandítottam
akik lesimított hajukkal olajos kötényükben is
szépek voltak.
Vonzottak és gyötörték fiatalságomat.
A forró sistergő nappalaim
álmokkal zsúfolt éjszakáim
távoli ifjúságom felé fordítom arcomat
és érinteni szeretném még egyszer a lányt
aki az én gyönyörűségemre
táncolt
egy május elsején.
Igen és nem
Eltöröm a tollam.
Eltörném a tollam
de nem merem.
Az én csontom ez a toll
s az én vérembe mártom
Egyszerre
szadizmus
mazochizmus
és boldog kivirágzás
a szigeten ahol
egyedül élek.
Csak ne lennék ilyen érzékeny.
Ha már elindultál
ne nézz vissza
nem veszítettél el semmit
nem hagytál el se gyereket
se asszonyt.
Benned van minden
élj meg emlékeiddel
egy kenyéren.
Így biztatom magam
és nem töröm el a tollam.
Fiatal gerle
Jó érzéssel
a nagy beüvegezett verandán dolgozom.
Ablaktáblák nyitva
hogy megérinthessen a szél.
Vörös lila és sárga virágok
illata száll be hozzám
közben egy fiatal gerle
röpül az ablakkeretre.
Nem tudja hol van
mi történik vele
remeg a félelemtől.
Együgyűségében
az asztalomra lódul.
Meghatóan ártatlan.
A fekete örv még nem jelent meg a nyakán
a csőre hosszú és láthatóan puha.
Gépemtől óvatosan felkelek
visszahúzódom a szobába.
Enteriőrök
I.
Micsoda ház ez micsoda ház.
Járom a lépcsőt kitaposott fokait megszorzom hússzal
százzal ezerrel és az egész kezdődik elölről.
Egy hideg kéz betakarja szemeimet.
Érzem a szél hullámverését hallom hogy üvölt fájdalmában.
Esténként az Ördög és a Jóisten viaskodik a színpadon.
Nem engednek ki karmaikból. Hiába kiáltom el a jelszót amely az igazság kapuját nyitja.
Közben kihunynak a lámpák és ott maradok a porondon holtan.
II.
Szőlőt termő föld a kihűlt vulkán lábánál.
A tengerpart színes kavicsai boldogító időt ígérnek.
Feleségem éppen most egy nyári kalyibára alkudozik tiszta levegőre
a békesség szigetén.
Ez az a hely ahova mindig is vágytunk és mindig csődbe jutottunk.
Mindig csak oda jutottunk amit kitaláltam magunknak távol a hétköznapok való dolgaitól.
A kikötő hídján mindig ott álltak a vámszedő hivatalnokok a fegyveresek gyilkolásra készen és a szép fiúk és a
megfertőzött prostituáltak.
De most most feleségem karddal a kezében kész rá hogy nevünket felírja a táblára.
Talán talán.
Miénk lesz a hidegvizű kút ezer meleg színe a fénynek a jó szomszéd s a szelídített állatok hűsége.
A távoli horizonton virradni kezd.
III.
Szenvedélyes készülődés a harcra
és megalázkodás a végtelen előtt.
Bogárkis lényem
szálló porszem lényem
amint megtörök és újból felemelkedem csupaszon körülbelül úgy
ahogyan megszülettem.
Elvégeztem a hajnali fürdést és munkához látok. Nem ismerem az édes pihenést a nevetés ingerét a becéző szavakat.
A költészet szeszeit ízlelem áttöröm a szabályt elkerülöm a kikötőket.
A szabad tenger utasa vagyok és szabadon halászok.
Ó a fehér kardhalak barna delfinek a kék ég alatt
hullámok dombjai és völgyei közt.
Jézus velük táplálta a szegényeket s ezért ők a Megváltó ezüst jelei.
Nagy víz te végtelen és kifürkészhetetlen elem.
Belőled táplálkozik érzelmeim bozótja szavaim tartalmát te mosod fényesre.
Fel hát a küzdelemre mondom
enyém a mérkőzés gyönyöre
a megbékülés győzelem után.
IV.
Menhelyünk elé gördítem a követ. A nagy bazaltkövet hogy megbénítsa üldözőink lendületét.
A gyermek anyja ölében alszik és a férfi hallgat és a tűz szerényen pislákol.
Nem ér ide a harangok riasztó kongása sem az ágyúk veszett bömbölése.
Nem az a fontos ami kívülünk őrjöng hanem az ami épp most fog csírát szívünkben. Magabiztosan és láthatatlanul élni
kezd.
Gyermekkorunk emlékei táplálják távoli dallamok párzó galambjaink és a sárgán fehéren pirosan virágzó leandersor
amint a város főterén áll őrséget.
Alámerülünk a csendben és a tavasz permetét várjuk.
Jönni kell a napnak mikor a szüzek ismét magukra ébrednek mikor az özvegyek súlyos gyászruhájukat színes kartonnal
cserélik fel.
Gondoljatok ránk harcok emberei akik vérrel öntözitek be az utat mely hozzánk vezet. Saját véretekkel hoztok áldozatot
a feltámadás pillanatáért.
Egy ismeretlen barlangban a ti megsebzett képetekkel alszunk el és a ti lépteitek kopogására ébredünk.
V.
Felharsan a zsoltár vagy annak szívünk legmélyéből fakadt visszhangja.
Az ébrenlét és a küzdelem hangja.
Íme megtaláltuk azt amit elveszettnek hittünk. Amire szünet nélkül éheztünk és reménytelenül nélkülöznünk kellett.
Ismét csodálhatod a fát hogy virágzik szólíthatod az embert hogy feléd közeledik.
Nem szégyenlem kicsiségem.
Nem hivalkodom vagyonommal.
Szavaim gyöngyfüzére peregjen szét az asztalokon a nap tüzétől kiszikkadt földön hogy tapinthassák a vakok
játszhassanak velük a gyerekek.
Tollam hegyével megnyitom az eget.
Hajnali négy óra.
Hajnali csend.
Hajnali fuvallat.
VI.
Megenyhült a lány büszkesége és a szerelem virágai illatoznak.
Nem feledtem el hogy ő az akiért útrakeltem.
Csillagot az égre.
Madarat a ligetekbe.
Jó barátaim köszöntsétek vidáman hogy ne ölje meg a bánat idejekorán.
A füves kert ölén olyan akár egy rózsafa.
VII.
Zöld partok közt ringatja magát a folyó olyan csendben ahogyan a gyermek ringatja magát bölcsőjében.
És hull rá az égi fény
és az öngyilkosjelölt kijózanodik révületéből.
Ha idegen vetődik a tájra csodálkozón elmosolyodik. Mintha tükör lenne ez a nagy víz gondolja és megnézi benne
arcának gyűrődéseit. Szépnek látja magát és elhiszi hogy valóban szép még.
Ez a völgy nem a siralom völgye.
S nem kell, hogy a vándor eltakarja arcát. Alámerül itt a bűn s az erény szinte tündököl.
Nem bíznám senkire ezt a helyet. Ez az én csendes anyányi fészkem.
Feszítse ki más a mellét.
A bika szarvát törje le más.
VIII.
Ki üvölt és ki bömböl a hullámokban.
Ki törülte le a napot az alkonyat véres táblájáról.
Nehéz kérdések megválaszolatlan kérdések.
Sok gyermek bölcsőjénél álltam sok halott szemét lezártam de elszakadt a dallam ami összekötött volna bennünket.
Ó azok az utak amiket bejártam.
Ó azok a lányok akik csodálatra késztettek.
Ki látja tüzemet ami a súlyos hamu alatt ég.
Elemészt nehéz munkám felelősségem a szegényekért de nem hátrálok nem vonom fel a hidat.
Rácsos ablakon át látom közeledő vendégeim.
Ma köszöntik hetvennyolcadik születésnapom.
És bőgnek
és üvöltenek
a csatorna hullámai.
IX.
A paradicsomkert gyönyörűségét nem kívánom.
Igaz istenemet én formálom meg anélkül hogy a könyörgés vagy a megalázkodás igéit hirdetném.
Kalózok hajójáról nem vásárolok árut.
Könnyeim sójával főzöm levesem.
De adjatok nekem házat akár egy üvegkalitkát a nap fénykörében. És a csillagot kérem mely nyugtalan álmaimban
ragyog.
Közben elhagyom fegyverem csak kenyérzsákomat őrzöm tovább és betérek hozzád mesék nemlétező királynője.
A hétköznapok látszatán túl te vagy a költő sugárzó valósága.
A semmiből emellek ki.
Gyémántkemény formába zárlak.
X.
A mi korunkról énekelek.
A mi törmelékké zúzott és könnyek közt vágyakozó korunkról.
Gyöngék vagyunk ahhoz hogy termőföldünket rendbehozzuk s ezért a csillagok meghódításáról beszélünk.
Szeretjük az ajándékot és a veszélytelen kitérőket.
Már rég felnőttek lehetnénk de nem merünk felnőttek lenni. Várjuk hogy valaki szárnya alá fogadjon minket hogy
gyámolítson valaki és szeressenek bennünket legalább úgy ahogyan a fajkutyákat szeretik.
A mi korunkról énekelek. Az eltorlaszolt utakról üres gyomrunkról és a szemünkről amit betakart az éjszaka.
Ó jaj süket ez a táj fái nem zöldelnek kövei szétporlanak.
Felhőkarcolók takarják el az eget s a gépek kitépik idegeinket.
A mi korunkról énekelek.
A szél ellen
és a hamu alatt énekelek.
Milyen erő tette szerencsétlenné életünket.
Jó így
Szegény vagyok
dc nem úgy mint a koldusok.
Ez a szegénység
az én vagyonom
benne élek
mint csecsemő
a bölcsőben
mint tengerben
a hal.
Jaj lenne nekem
ha egyszer elveszteném
szegénységem.
Jaj lenne nekem
ha elhagyna szegénységem.
Ezerszeresen jaj
ha átúsztatna a túlsó partra
ha felépítené palotámat
ha ágyamba szüzeket hozna
kiütné kezemből a szerszámot
ha szolgákkal venne körül.
Jaj lenne
ezerszeresen jaj
ha dolgom végeztén kallódnék
palotám termeiben
ha mindenki irigykedne rám
ha visszhangtalanok lennének
a mahagóni fával bevont falak
ha egy napon fellázadnának
ellenem a tárgyak
ha észrevennem nincs többé árnyékom.
Ó én szegénységem
ne hagyj el engem
engedd hogy használhassam
körmeimet
fogaimat
ne oltsd el lámpám
takarj be pelyheiddel.
Kivívott békesség
Nekivágtam a hosszú útnak
és visszatértem
fáradt testemet hurcolva
az idő forrásának távolából
ahol a csillagok először szúrták át az eget
ahol először szakadt fel
a virágok bimbója
s én embereket kerestem
az embertelenségben
hazámat kerestem
a hazátlanságban
éveim végtelen labirintusaiban
eltűnt barátaim nevét kiáltoztam
világgá szaladt kutyám nevét
hogy valaki rámtaláljon
a vérrel bemocskolt ég alatt.
Miért kísérnek az árnyak
ha nem érnek utol
hogy megszabadítsanak
a veszélyes szakadékoktól
a puszták reménytelen kietlenségétől.
Könnyek feneketlen kútja volt a szemem
panaszkodtam volna ha kinyílik a szám
de némán és vakon éltem
magamba zártan
egy vezérlő hangra várakozón.
És mégis mégis
egy napon megérkeztem hazámba
és rátaláltam a bölcsőre amiben ringattak
láttam a régi toronyóra számlapját
azt a sáros meredek utat
amin anyám kézenfogva vezetett
s ó a békesség angyalának szárnysuhogása
csendesítette riadozó szívem dobogását
és átléptem a ház küszöbét
ahol az asszony terített asztallal várakozott rám
és megismertük egymást
és újból fonni kezdtük
hízelkedő szavaink koszorúját.
Íme hát a város kapui kinyíltak
és ott menetelnek ők a kivilágított utcák kövezetén
régi társaim.
Nem felejtettem el kézfogásuk melegét
kiáltásaikat
szemük fekete izzását.
Gépek és lámpák sűrűjében
jövendőnk ígéretét
csikartuk ki az anyagból
s a bénító álmok hálóját széttéptük.
Ó vidám dáridóink a nyári alkonyban
öleléseink és csókjaink
a ti parazsatokon sütöttem meg kenyerem
és ütött az óra
hogy kitépjem életem könyvének lapjait
amiket mérgével fröcskölt be a kígyó
ütött az óra
hogy kertem gyümölcseit összeszedjem
szabadjára engedjem a madarat
akit én neveltem fel
zengje a dalt
ami jó óráimban bennem fogamzott meg
hírverés ez és áldozathozatal.
Az asszony
mély szemébe tekintve vallok
magamról és rólatok
a ház nyitott kapujában
a világosság partján
ahol megleltem békességem.
Évfordulóra
Ó Jézus ki elhagytad e földet
áldozati bárány
bennünk élsz lobogva
közel kétezer éve már.
Azt mondják
te vagy
a szegény falusi ács
apátlan fia
fia a Szűzanyának
ki nem ismerte a kulcsot
mely a fájó szerelem
kapuját kinyitja.
Azt is mondják
keresztre feszítettek
mert fennen prédikáltad
eljön az idő
mikor a mag csírát ereszt
a pokol tüze kialszik
az ember széttöri láncait.
Karácsony
a te emlékeztető ünneped
elbukottak szószólója
szegények virágágya.
Én most hozzátok fordulok
suszterek szabók
kovácsok pékek
szótlan dolgozó parasztok
s hozzátok testvéri költők
kik a jövőt melengetitek szívetek alatt.
Nem ölhették meg azt,
aki a ti nyelvetekkel szólt.
Ti őrzitek szemének fényét
viselitek a szenvedő
arc gyűrődéseit.
Közel kétezer éve
él már bennetek
megkínzottan
mégis sértetlenül
s nem egyszer
találkozunk vele
munka közben vagy a
hevesen izzó gyűléseken.
A makrancos szamár
a bús ökör már nincs vele
teherautón érkezik
zsíros kék overálban
és énekel.
Már nem az
evangélium prófétája
ügyes-bajos dolgainkért harcol
s kibontott zászlója leng
a fényben.
Elfojtott kiáltás
Ártatlanságom
megfizettem érted.
Egy árok mélyén fekszem
holtan.
Szívemben tőr
lánc a kezemen.
Őrségen
Összetörni mindent
ami fölösleges
és mi nem fölösleges annak
aki a középen áll
és lát.
Nappalok és éjszakák
megszámlálhatatlan évgyűrűi
fonnak körül.
Rózsaszín tenyerének
vánkosával
hiába nyúl felém
a kéz.
Nem alhatom el.
Az éjszaka idomtalan teste
kúszik elő a horizonton
s a végzet ítéletét
morogja.
Készülő győzelmünk dalát
kellene trombitálnom
de hiába ütöm írógépem billentyűit.
Nem gyorstüzelő ágyú ez.
Szavak
és sóhajok
hullanak ki belőle.
Az elűzöttek
Nem hallgattunk a jóslatra.
Az ígéretek tarkán hímzett palástja
elszállt felettünk.
Ó felizzott májusi nap
takard el világosságod ékkövét
hogy hosszú vándorlásunk útján
ne láss bennünket.
A megsemmisülés óráját éljük
az alámerülés
és a szétporladás óráját.
Előttünk indultak el mind
akik a miéink voltak
apák anyák
a boldogságot még nem ismerő testvérek
és az asztal az ágy
az aranyrámás nagy tükör nincs többé.
Végzetünk torkán át
szólaltak meg a harangok.
A gyötrelem árnyai úsznak mögöttünk
hogy eltakarják
imbolygó alakzatunk.
Az idő visszhangja
Vonaton
hajón
repülőgépen
jöttek
áradtak
hogy felszabadítsák
hazájukat.
Nem a mitológia
zabolátlan istenei
nem is a keresztes lovagok
páncélingben lándzsával
amit ártatlanok vérébe
mártottak.
Hegyek barlangjaiból
erdők lombjai alól is
elindultak
a kietlen éjszakákban
gyalog
vagy botladozó lovaikon
a kiürült falvak
elsötétült városok felé.
És azok is jöttek akik el se mentek
csak láthatatlanokká váltak
egy oszlop árnyékában
pincezugban.
S mintha álmodták volna az egészet
látták a házakat ahol békességben fészkeltek
a folyókat amikben halászni szoktak
a földeket amik az ő kezük munkájától váltak termővé.
S íme akiket nem öltek meg a nagy háborúban
nem emésztett el a száműzetés
így közeledtek
s hiába éhség és szomjúság
hiába marta őket a szél
szívük rendes ütemben lüktetett
inaik fájdalom nélkül megfeszültek.
A halál kutyája kísérte őket
s mégis egy napon átjutottak a határon,
megcsókolták azt
akivel szembetalálkoztak
aztán szerszámot ragadtak
és építkezni kezdtek.
Így találkoztam velük én is
és köszöntöttem őket.
Költői igazság
Befonnak az idő liánjai és indái.
Napra nap évre év következik.
Az ismeretlen barlangból jönnek elő ahol a csend árnyai fészkelnek.
És nő a teher
önmaga gonoszsága növeszti.
Aki elindult hosszú útjára
szeretne visszatérni a négy fal közé.
Régi illatokra szomjas.
Régi kenyér morzsáira éhes.
Házam miért építettelek az omló partok közelébe
a meredek szikla árnyékába.
Napra nap évre év következik.
Lábam nyomát elmossa az áradás
tenyeremet feltörik a kövek
őszülő hajam elhullik észrevétlen.
A kertben
Megkívántam a nyár
első gyümölcseit
amiknek fanyar az ízük
magjukról nem válik le a hús.
Öreg ember vagyok
ne legyen bűnöm az ínyencség.
Elég az én bajom.
Sajnálom kihullott fogaimat
elrágtam velük a vasszeget
segítségükkel fütyülni is tudtam.
Ma árnyékban és csöndben ülök
a kőpadon.
Szerződésajánlat
Ne hagyjatok el ellenségeim
ti kalapáltatok keményre.
Olyan voltam
mint az évszázados fák.
Lekopasztottátok ágaimat
és megszülettek új rügyeim.
Olyan voltam mint a bazaltkő
széthasogattatok
és megsokasodtam.
Sose vágytam hősi szerepre
sose akartam a csorda pásztora lenni.
Ti elöl meneteltetek
én lemértem lépteitek szaporaságát
és láttam az útkereszteződést ahol eltévedtetek.
Sose szerettelek benneteket
de nem akarom hogy hűtlenül elhagyjatok.
Köszönet
az edző kalapácsütésekért
azért is hogy sótlan kenyéren
és állott vízen neveltetek.
Színültig
A föld lomha teste
megborzong
a kulisszák összedűlnek.
Napi munkám elvégeztem
pipára gyújtok
szemben az ablakkal
és látom a világ körképét
amint felemelkedik
és visszahull.
Ez már játék
az unalom és félelem játéka.
Távolodnak tőlem
a pozitív dolgok alakzatai.
Lehet már este van.
Fények széttörnek
a pocsolya tükrében
nem hallom a toronyharang
vészjeleit.
Könyörgés a szelekhez
Szél.
Korunk megfékezhetetlen szelei
a mocskos földön hemperegnek
és megmarják a fekete egeket.
Ezeknek a szeleknek
szarvaik vannak
és fogaik
és megvasalt patáik
és felborzolt tüskéik
és elszakították láncaikat
és a gátakat áttörték.
Összeterelik a felhőket
kiégetik a mezőt
feldúlják a vizeket
megtépik az erdőt
elsöprik a városokat
könnyekre kényszerítik
a napot holdat csillagokat
toporzékolnak a sivatag vörös homokján
vagy a tengerpart mentén száguldanak
és veszedelmeket hoznak ránk.
Könyörgök hozzátok
ciklonok
számumok
monszunok
és valamennyitekhez
nőnevű bestiák
irgalmazzatok
a testnek ami vagyunk
és a léleknek ami benne lakozik.
Erőfeszítés
Elérlek elérlek.
Micsoda verseny.
Vergődés
az ismeretlen lény
fogai közt.
Az út összehúzódik kinyúlik
vonaglással tör előre
mint a támadó kígyó teste.
De a kör amit vörös krétával rajzoltam
befogja
megsemmisíti
és nekem adja a győzelem ajándékát.
Vedd fel a poharad
igyunk
énekeljük
a szabadság dicséretét.
Álmodozás
Mennydörgések hónapja.
Villámcsapások hónapja.
A bizonyosságok öléből figyellek
mintha vadász lennék
aki az állatok királyára les.
Félelem nélkül élek.
Mert ezen a hajnalon
ő nyitotta fel szempilláim
egy csókkal
hosszan csendülő nevetéssel.
Hiába káromkodsz ég
hiába vered ki a gabona magját.
Félelem és bánat nélkül élek.
Mert ezen a hajnalon
ő jött el hozzám
hogy megköszönje
szerelmem.
Egy agronómus naplójából
A parasztok nemcsak testük bőrét lelküket is kicserélték.
Lerombolták a kemencét.
Padlós szobájukba beállították a televíziót.
Már nem parasztok hanem földművelő emberek.
Öntudatosak
szókimondók
kíváncsiak a világ új dolgaira
és gépek szolgálják őket.
Az asszonyok nem öltöznek
nyomasztó feketébe
a lányok
dolgoznak dolgoznak
énekelnek
és a világ táncait táncolják.
A tér beláthatatlan
homorú ég zárja le valahol
és a virradat felgyújtja.
Szerencsés napom van.
Lóháton megyek ki
szemlére
hogy méréseket végezzek
a repedezett föld húsán
szétharapjak néhány
gabonaszemet.
Április 5 óra
Ismét a hajnal
amint elnyeli a csillagokat
széttépi
az éjszaka rongyait.
Hogyan kezdjem el a napot.
A nyitott ablakban állok
fürkészem a nyugtalan csavargót
akit észretéríthetnék.
Csak a pék feleségét látom
amint az első fénysugarakban
fehérneműt tereget
félig mezítelenül.
Szerelmem
első szerelmem
köszönöm hogy messze szálltál tőlem
s én itt maradtam a békesség fészkében
egyedül.
Nagypéntek
Megint ez a reménytelen nóta.
Beszélnem kéne a négy fal között önmagamhoz és a piacon a néphez a megbolydult tömeghez hogy ne meneküljön
eresszen gyökeret mint az erdő fái háborogjon akár eszelősen is mint a tenger hullámai.
Mintha nem lenne nyelvem mintha senki nem tanított volna beszélni mintha gyerekkoromban nem lettek volna
pajtásaim akik kérdeztek s én feleltem kitörő örömmel vagy nagyon halkan mint az öregek akik megunták életüket.
Örökké fehér papírlap fölé görnyedten tollal a kezemben kapirgálni mint a vak tyúk hogy magot találjak.
Miért ítéltettem erre a sanyarú robotra.
Fájnak az ujjaim s az orrom undorodik az olcsó tinta szagától.
S ó csak most veszem észre hogy befalaztak engem gyökereimet kitépték a földből anélkül hogy feloldoztak volna
bűneim alól.
Egy levélből
Haragomat elengedem a júliusi széllel.
Gyalulatlan asztalomat rózsákkal díszítem hogy emlékeztessenek rád.
Ó fekete szemű asszony
Ó dús hajú piros ajkú asszony.
Sem a távolság sem a vasból öntött kerítés nem számít többé.
A nap tüze és a vér rejtett keringése rég összeolvasztott minket.
Nincs erő amely felszedhetné mélybe vetett horgonyom s nincs aki kézenfogva elvezethetne innen.
Szép vagy.
Kedvesen rakoncátlan vagy.
Boldogító vagy.
Talán így történt
A ló kidugta fejét
az ablaknyíláson.
Éjszaka volt.
A keleti égen csillag hunyorgott
és a kíváncsi lovat figyelte.
Ez volt az az idő
mikor a növényzet
nem ad oxigént
és a föld mélye háborog.
A ló feje óriásira nőtt
fogait csikorgatta
orrlyukai fújtattak.
Talán a világ vége
gondolta az ember
aki a közeli bokorban kuporgott.
Távolabb egy teknősbéka
rakta le tojásait
és igazi könnyekkel sírt
az anyai fájdalomtól.
Én éppen verset írtam.
Beleszőttem a különös éjszaka
képeit
és hangjait.
Éjszakai bolyongás
Nem látok és nem tudok beszélni
mert máskép kellene látnom
máskép kellene beszélnem.
Örömeim
bánataim
gyökérzetét keresem
és nem tapinthatom ki sehol.
Itt ülök az éjszakai térben
a hegy lábánál.
A nagy folyó
sötéten öblögeti magát
beszél valamit
s én nem értem.
A hold hideg fénye csurog rám
fázom tőle.
Elindulok
hogy megkeressem
a házat
kitárt kapujával nagy ablakaival
az én házamat.
Száraz lábbal
a folyó sötét tükrén haladok tovább
az alacsony horizonttalan ég alatt.
Csend.
Bárcsak elaludnék.
Gazdag vagyok
Hogy ki szült engem s a külvárosi süvölvények között majdnem gyermeki ártatlansággal kinek a szeretője lettem – erről
nem beszélek.
Becéző szavak egy szív mélyéről s ó első csókjaim elfelejtettelek benneteket más sodrások ragadtak el más csillagzatok
fényében.
Nincs akit gyűlölök.
Nincs akit imádok.
A mérleg kiegyensúlyozottan játszik kezemben s mindenkit testvéremnek nevezek.
Nemcsak hozzád szólok te hosszúhajú hányavetin kakaskodó siheder és nemcsak hozzád szólok te bódultan kószáló
csitri aki önfeledten szép hosszú lábaidat mutogatod.
Az öregek éppen olyan kedveseik nekem mint a fiatalok. És végül nem én vagyok az a farkas aki báránybőrbe öltözött.
Mindazt a kudarcot és győzelmet tövist és rózsát amit összeszedtem életemben hogyan is dobhatnám szemétre.
Nem voltam talán a lázadók között akik milliók nevében indultak harcba úgy vélték ma vagy holnap célhoz érnek s egy
szerencsétlen napon elnyelte őket a tenger.
Talán nem tudok semmit Dunkerqueről Sztálingrádról Berlin utolsó óráiról.
Elfelejtettem volna az emberek megszámlálhatatlan vonulatát a halál kamrái felé reménykedőn egy különös csillag
feltűnésében egy hangban amely a fegyverek összetörését parancsolja.
Nem felejtettem el semmit és nem hunytam le a szemem a kiömlött vér láttán.
Jókívánságom
Széttépem
eltaposom
mindazt
ami a múlt árnyékában burjánzik.
Megátkozom a vér lappangó szagát.
A hím és nőnemű gyilkost
az égből kiszakadt
fémmadarakat.
Mondom
a tegnapot
és a ma egy részét
ahol verítékben ázik a test
a rothadó lélek bűzlik.
Az élet csíráját szeretném ápolni
menni azokkal
akik tudják hová mennek.
Dolgozni
az építők szerszámaival
ünnepelni az apákat
akik ételt adnak a tányérba
ünnepelni az anyákat
akik a holnap
fiait és lányait hozzák a világra.
Ez a nyár ez a nyár
szeretném ha a szép erős emberek nyara lenne
azoké akik áttörik a sötétség burkát
akik félelem nélkül fekszenek le este
félelem nélkül kelnek fel hajnalban
örülnek a kilombosodott fáknak
tarka színekkel díszített mezőknek
a tanyáknak és falvaknak
a kőbe és vasba fogamzott városoknak.
Azoké a hozzám hasonló embereké legyen
ez a nyár
akik nem szorítják ökölbe kezüket
ha egymásra pillantanak.
Naplójegyzet
Vendégeim elmentek
de a szoba még tele
emberszaggal.
Kinyitom az ablakot.
Az utca üres és csendes
csak valahonnan a csillagok közeléből
egy lökhajtásos gép moraja
hangzik el hozzám.
Barátaim.
Barátaim.
Szeretem az éjszaka titokzatosságát
de félek is tőle.
Mester és tanítvány
Nincs kenyerem
de az asztalon maradt
morzsák
dicsőség
az asztalon maradt
morzsák
enyémek.
Olyan dolgok között élek
amiknek születését
magam készítettem elő.
Hím természetem
mindenbe beleavatkozó erőim
lerombolják a látszatot
hogy a valóság meleg testét
érinthessem.
Ez a karosszék
a hazám.
Ez az év
születésem
fordulója.
A hanyatló nap
bevérezte egünket.
De egy résen
látom a villanypózna
nagy rézkarikáját
mire a rigó
búcsúzkodni száll
alkonyatkor.
Adok neki a morzsákból
amik az asztalon maradtak.
Ilyenkor
pillanatra
szívembe fészkel
és énekelni tanít.
Dicsőség érte.
Dicsőség.
Parvenűség
Nyakkendő nélkül
nem akartak beengedni az étterembe.
Hiába protestáltam
állhatatosak maradtak.
Végül is a pincérek mellém álltak
és győztem.
Előbb azt mondták
részemre hat tarka nyakkendőt
tesznek a ruhatárba
válasszak közülük, kössem a nyakamba
ha náluk akarok ebédelni.
Micsoda taglósújtás az üzlet vezetőire.
A kövér kispolgári vendégek
ma már ingujjban
kigombolt gallérral ülnek
az asztalok körül
és lármáznak.
Miközben ragyognak a csillárok
a pincérek gőzölgő ezüst tálakkal
rohangásznak.
Úgy látszik
az üzlet ma-holnap csődbe jut.
Nyakkendő nélkül is
én vagyok az egyetlen
előkelő vendég.
Jótékony órák
Hajnali kettőkor
végre rászánom magam, hogy párnára hajtsam a fejem.
Az éjszaka első fele az én igazi nappalom.
10 és 12 között
hosszú gyötrelmek után megtérek nyugodt önmagamhoz
majdnem boldog vagyok.
Nincsenek hangok.
Nincsenek fénytörések.
Egy emlék felhői borulnak rám
megbújok bennük
és elalszom
mint aki legyőzte
ellenségeit.
Magatartás
Semmiről sem akarlak meggyőzni
élj szíved törvénye szerint
szorongás és pátosz nélkül.
Légy jóban önmagaddal
ez a legfontosabb.
Lásd
én is egyedül élek
csónakom farában ülve
evezők nélkül
csurgok lefelé a folyón
mely zátonyok és szigetek között
siet a tengerbe.
A forrásnál
Meghalnék ha mernék
élnék ha megengednék.
Hol innen
hol túl
bolyongok a világban
akár egy bolond
pedig eszemnél vagyok.
Semmi kétség.
Egy pillantás a hídról.
Egy kiáltás a toronyból.
Átok
ez a folytonos jövés-menés
összecsuklás
türelmetlenség.
Valaminek a keresése
ami nincs.
Szemem lecsukódása
az előtt akit szeretek.
De ne szánjatok
nem kérek semmit.
Saját magam
áldozata vagyok.
Megölöm
és újjá szülöm önmagam
fáradhatatlanul.
De hová jutok így.
Érzem itt valahol
csobog a tiszta forrás.
Fáradt lábaim
verjetek gyökeret.
Sorsod
Összetört poharamból
nem ihatsz többé
se szerelmet
se megbánást.
Egyedül távozol
az úton
mely sehova se vezet.
Elűztelek gondolod
de nem én vagyok a vétkes
bánat sodort magával
szél tépte le ruháid
tüskék sebeztek meg.
Szegény. Szegény.
Szárnyad már
nem tudod
kimenteni
az alkonyatból.
Ó bolyongásaim
mikor a bűzlő szemétdombok során haladtam át
mikor az első megkívánt nővel találkoztam
mikor hű barátom egy szürke egér volt a zsebemben
mikor ásóval a temetőőrre támadtam
mikor tetves voltam és nem tudtam vakarózni
mikor részegen a tiszta égbe vágytam
mikor hőssé vadított a félelem
mikor verset írtam a harangokról
mikor nem tudtam hitemet megtagadni a bíró előtt
mikor hulladékon éltem a nagyvárosok szívében
mikor mint cigányt kiűztek a zsinagógából
mikor az anyám büszke volt rám s én csak hülyén bámultam rá
mikor még hittem a gyilkosok könnyeiben
mikor még senkim se volt
mikor még én se voltam senki.
Szerénytelen lakoma
Távol és közel
egy tálból esznek
asztalomnál.
Felfalják
kis vagyonomat
véremet
velőmet.
Éjszakáim
vendégei
s néha duhajkodnak
hogy megremegnek a falak
lámpám kialszik.
Magamra maradok
egy fénycsíkot remélve valahonnan
hogy összesöpörhessem
a lakoma morzsáit.
Balgaságom fonala
Elsodortak tőled
ifjúság.
Felejthetetlen ifjúságom
amit cepeltem magammal
és dajkáltam
mint anya magzatát.
Furulyáztam
mert faun voltam tán.
Pásztor voltam tán
mert legeltettem
verseim nyáját
nedvdús mezőkön
egy múlhatatlan csillag
fényénél.
A hegy lábánál
a tengerpart puha fövenyén
rég meg kellett volna állnom
hogy beérhess
én gyönyörűségem
magamból formált
kedvesem.
Elsodortak tőled
ifjúság.
Egyedül maradtam
verseim nyájával
a csillagtalan ég alatt.
Szerencsés változatok
Csillagtalan az ég.
Az éjszaka démonai
zajonganak körülöttem.
Magányom burka
nem tud felhasadni.
Erdő ez itt kérdezem
vagy maga a Semmi
amint az út végét mutatja.
Hosszúra nyújtott lépéseimet
úgy hallom
mint távoli harangok kongását.
Nemsokára
egy tóhoz érek.
Belevetem magam
és átúszom a túlsó partra
ahol gyerekkori barátomat sejtem.
Máris bor mellett ülünk
és alámerülünk
a hazárd
kártyajátékban.
Széltölcsér
Amit keresek
a sötétben született
és a fényben rejtőzik.
Néha úgy gondolom
én magam vagyok az
amit keresek.
Három ablak
I.
Pirosló szád gyönyörű volt
de nyelved pokollá tette.
II.
Könyörögtél amíg nem akartam rád nézni
aztán tüskéid nőttek gyűrűbe tekerőztél.
III.
Hízelegtem neked mint a kutya
játszottál velem mint a macska.
Nemsokára emberré változtunk
s a fehér lepedőn megöltük egymást.
Napjaim éveim
Nem ülök törvényt.
Gyűjtő vagyok.
Szép mesterség
megalkuvást nem tűrő.
Megbecsülöm ami van
és keresem
értelemmel
szenvedéllyel
lámpával
csákánnyal
keresem ami nincs.
Mozgok örökké
és mégis
helyemen vagyok
az őrségen.
Ti jöttök mentek
benéztek hozzám az ablakon.
Éppen tisztálkodom.
Majd dolgozni kezdek
úgy hogy senki se lássa
verítékező homlokom.
Elhatároztam
Nem tudom meghasonlás-e ez
vagy csak a tapasztalt hím önbizalma.
Tény hogy a saját törvényem szerint akarok élni.
Elindulok s valahova megérkezem.
Azon az ösvényen távolodom
ahol a fekete szemű nő bűvöli áldozatait
ahol ropogós selymeit gyűri idegesen majd isteni nyugalommal körmeit növeszti
ahol a vastagbőrű rinocerosz elpusztulna
de a herélt macska
kedve szerint játszik a gombolyaggal.
(Hála a giccsfestőknek akik trénerei voltak ebben a veszélytelen sportban.)
Hosszú rabságom után
íme kivirult körülöttem.
Csak nagy tétekben játszom.
Kezeim átszakítják a horizont vásznait.
Magamba szívom a nap tűzvörösét és a hold világító sárgáját.
A törvény végrehajtása
A jó hóhér
kinyitja muskátlis ablakát.
A keret négyszögében áll
hatalmas
mint a bivaly
és infantilis.
A jó hóhér
imádkozik
de a város
félelmetes álomból ébred.
Trombiták harsogják
plakátok hirdetik
a kivégzés hajnali
5-kor.
Koldusok szép napja.
Aki csak teheti
előre nyújtja kalapját
fillérekért könyörög.
Szűkölnek a kutyák.
Prostituáltak
lelépnek az őrségről.
A jó hóhér elindul
s úgy érzi mintha legkisebb gyerekét
kézenfogva
az Úrfelmutatáshoz vezetné.
Közben
a föld megvilágosodik
s én fejest ugrok
tintám fekete tengerébe
hogy ne lássanak.
Jó távolság
Ne hidd
hogy szempilláid mögé
húzódtam
és hallgatok
ugrásra készen.
Ébren vagyok
és távol vagyok tőled.
Nem kívánom csókod.
Nem akarlak megsebezni.
Mint aki kővé vált
nem mozdulok el a helyemről.
De érzem
ott táncolsz előttem
a tenger hullámain
meztelen szépségedben.
Tied vagyok
Dicsérem járásod ritmusát és a fényt ami mosolyodból sugárzik.
Ó szerelem és fogamzás évadja.
Fiatalságomat tékozlón neked ajándékoztam
s te virágba borultál.
Máig is érzem illatod.
És rád gondolok amíg kapálom a földem
törpe fáim ágait nyesem.
Várok rád de tudom nem jössz vissza soha.
Nehéz föld alatt ágyaztak neked.
Alszol mozdulatlan.
Hiába zümmög a szél.
Hiába fütyülnek a rigók
Hiába csalogat a napfény.
Felajánlott béke
Ha elmész
az a te dolgod.
De nem miattad
sír majd a szél
a tulipánok
nem miattad csukják be
szirmaikat.
Nélküled maradok
és kicsépelem
termésem maradékát.
Ha éhes leszel
szállj ablakom párkányára
tiszta búza lesz ott
s én jó étvágyat kívánok hozzá.
Párisi bolhapiac
Szemek és szemek
öreg nagy cipők
és saláta
hamis nyakék egész halommal
kerek kerek
kosarakban fonnyadt gyümölcsök
hasított szalonna
harapás nyomai látszanak rajta.
Két megkopasztott csirke
kampón egy lúd
véres nyakkal
liliomtő cserépben
ingek és nadrágok
hiányoznak róluk a gombok
mexikói bőröv
kiverve fémszögekkel
vagy döglött kígyó
nem tudható biztosan
mikroszkóp
és a gazda protézise.
Tarka ellentétek.
Pipák deszkalapon
korsók és díványrugók
(talán egy vad szerelem emlékei)
lemezhulladék
különböző fémekből
amiket a legmodernebb
szobrászok vásárolnak össze
hogy felépítsék belőlük
égig érő kompozícióikat.
És végül keskeny utcák
a nagy zűrzavarban.
Közeledik az este.
Egy cigány tárogatón játszik
néhány vénasszony
rózsafüzért morzsol
és nemsokára záróra.
Az őr számolja már
napi mellékjövedelmét.
Jóreménnyel
Elkezdhetném a dalt
amivel egy életen át kísérleteztem.
Talán már elég érett vagyok ahhoz hogy takargatás nélkül megmutassam magam a világ előtt.
Hogy megjelenjek az Úr ragyogó trónjánál és szerethessem azt akit megkívánok.
Leolvadt rólam az álarc és a vágyaim határtalanok.
És mindenemet csokorba kötöttem hogy átadjam neked születésed szép napján.
És elkezdem a dalt
amivel egy életen át kísérleteztem.
Amit nem értek
I.
Tüdővel lélegző
szárazföldi
állat vagyok.
Uram isten.
Miért akarnak
akváriumba
zárni.
II.
80 éves lettem
s máris
160 év terheit
viseltem el.
Lehetséges.
Vagy egyszerűen
csak bolond vagyok.
Tisztálkodás
Ökölbeszorítom
a tenyerem
ökölbeszorítom
a tenyerem
ökölbeszorítom
a tenyerem.
Kinyitom
a tenyerem
kinyitom
a tenyerem
kinyitom a tenyerem
kinyitom
a tenyerem
kinyitom
a tenyerem.
A tenyerem kinyitom
és lemosom róla
arcom verítékét
a munka szennyét
a sivatag porát
a pincelakások penészét.
Öt perccel előbb
Bartók zongoraszonátáját
hallgattam.
Aprópénz
I.
Szél cirógatja arcom
langyos alkonyi szél.
Liliom és levendula illata van.
Ha mélyen magamba szívnám
olyan álom szállna rám
hogy többé nem tudnék felébredni.
II.
A budai hegyekben sétálok.
Gyönyörű délelőtt.
Valósággal elveszek
a fényekben
színekben.
III.
Ez a keskeny meredek ösvény
az elhagyott kastélyhoz vezet.
Valamikor
a sánta
rőt szakállú
gróf birtoka volt.
Most a varjak és denevérek tanyája.
Valóságos romhalmaz.
Csak egy tiszta hidegvizű forrás
csillog a közelében.
Minden reggel iszom belőle.
IV.
A szép fiatal lány
ismét ott áll a kapuban.
Az emeleti ablakból nézem.
Hosszú haja kibontva
karton ruhája csupa színfolt
karcsú derék
hosszú lábak.
Gyönyörködöm benne
akár egy remek művészi tárgyban
amit
sajnos
nem én alkottam.
V.
Este van.
Csillagok
telihold.
Valahol egy ember
szeretője hűtlenségét
panaszolja.
VI.
Esik az eső.
Esik
mintha gyöngyök hullanának
az ég fekete kötényéből.
Esik
esik.
Esik.
Kényszerítő jóság
Megfeszítem a húrt
hogy folytassa a dalt
ami így is
úgy is
múlhatatlan.
A megbántott
szív dalát zengje
mely téged dicsér
földön
és égen
vakoknak
süketeknek
érthetőn.
A vak sóhaja
Éjszaka van
éjszaka van
fekete éjszaka van
iszapos éjszaka van
éjszaka van
éjszaka van
mindig
éjszaka van.
Bim-bam
Kis kölyök voltam
ő bájos
szép szál leányzó.
Ölébe ültem
puha és meleg volt.
Megfogtam a kezét
hogy el ne essek
útközben.
Fogtam a kezét.
Ujjai hegyében
szíve dobogását
éreztem.
Esténként merültem fel
a tengerből
benéztem hozzá
egy nem létező ablakon
és láttam őt
aki sehol se volt.
Szegény kölyök
aki voltam
úgy éltem
mint egy kis kakas
vörös taréj
és csillogó szárnyak
nélkül.
A határon túl
Elkövettem mindent
amit egy ember elkövethet.
Megszülettem az első sikolytásommal
felgyújtottam az éjszakát.
Aztán jámboran az anyám mellén csüngtem
majd nyakló nélkül játszani
később garázdálkodni kezdtem.
Halk szavú ágyrajáró
és pártalan kocsmatöltelék voltam.
Szóval hasonló a külváros
legtöbb férfi lakójához.
De egy szép napon felébredtem
és elvágtam a hurkot
amivel a múlthoz kötöztek.
Ez volt életem első
igazi kilengése.
Azóta nincs istenem
barátom
nyugtom.
A végtelent érzékelem
és félek hogy elveszek benne.
A kiválasztottak
Menyecske fején
fekete kendő
kezében döglött hal
pikkelyei hullanak.
Ó ez a vidék ez a vidék
mi mindent kibírt már.
Tüzet fogtak kéményei
leégtek házai
teherbe estek szüzei
rájuk tört a háború…
Így lettek a halászok népe
legszegényebb népe a vizeknek.
Vannak éjszakáik
de hajnalaik nincsenek.
A vásári karaván
némán halad el mellettük
és látják
menyecske fején
fekete kendő
kezében döglött hal
pikkelyei hullanak.
Szemek
Figyelem a szemeket
ahogyan mély gyökereikből
árulásra
és zsákmányolásra készek.
Szemek végzetes utakra csábítók
jövőt idéző tükrök
a síró gyermek ágyánál.
És szakadékok
és örvények.
Szemek
mögöttük a fekete csuhás pap
és a vörös taláros hóhér
rejtőzik.
Szemek
veszedelmesebbek a kéjes láznál
a bűnbe taszító alkoholnál.
Szemek
egy pillantással tőrbeejtik a szüzet
megállítják a menekülőt
térdre kényszerítik a szolgát.
De vannak szemek
amelyek szelíden mosolyognak,
könnyek nélkül sírnak.
A te szemeid
az én szemeim.
Egy történelmi nap
Az utcára
utcára
emberek kicsődülnek
utcára
terekre.
Dél van
a harangokat meghúzták.
Karavánok indulnak
a repülőtér felé.
Az óriás rovar
nemsokára megérkezik.
Fémszárnyaival
az ég habjait
keveri
búg
szuszog
morog
gyomrában
az idegen államfővel
herélt kíséretével.
Halálosan vékonyak
vagy pukkadásig dagadtak.
Idegenek a való világtól
és önmagukat sem ismerik.
Hiába hogy jóhírük előttük jár
érkezésük percét
még mindig nem jelzik.
A várakozó gyülekezet
alig győzi türelemmel
asszonyok az elhagyott konyhákra gondolnak
gyereksírás
élesen és fuldoklón
a dohány íze keserű
alkohol-szomjúság.
Mintha égne alattuk a talaj
de felettük zászlók erdeje hullámzik.
Valaki hangosan elégedetlenkedik
lehurrogják.
Mégiscsak szép ez a nap
a történelem napja.
A körülhatárolatlan szóba
belegondolják
ősi keserveiket
elérhetetlen vágyaikat.
S íme
a gép
körözéssel
lefelé ereszkedik.
Szemek pupillái óriásira tágulnak
szívek riadt dobogása
s az idegen fejedelem
herélt kíséretével
már az emelvényen áll.
Mindenki tudja
a majom most ugrik a vízbe.
Harangok zúgnak
huszonnégy ágyúlövés
vastaps
a béka feneke alól.
Csin-bumm
tillárom haj.
Milyen vékony és alacsony
az idegen fejedelem az emelvényen.
De a magasba emelt
nagy öklét
mindenki látja
és hallják hogy beszélni kezd.
Ígér
mindent ígér.
Fuvola hangokon szól
és gazdag mint egy kucséber.
Ígér
mindent ígér
de senki sem érti
hogy mit ígér.
Csak a nagy összeszorított
öklöt látják
a levegőben.
A nap bujkál a felhők között.
Döglesztő hőség.
A gyerekek már bevizeltek
kínjukban.
Jaj jaj
és óh istenem.
De a katonabanda trombitái
szétzúzták az ellentmondásokat.
Az idegen államfő lábainál
megfogamzott és nőni kezd a legenda
nő és szétburjánzik
mint a kiirthatatlan gyom.
A tömeg már nem a valóságban
valamiféle álomvilágban él.
Hasított sertések lógnak
a hentesek kampóin
tej folyik a kanálisokban.
Itt nemes burgundi ott csodálatos martini
és könnyű asztali borok
bajor sör
kubai szivarok.
Közben az ég teljesen elborult
zuhog az eső.
Zűrzavar
menekülés
káromkodás
egymás taposása
s holnap
mindenki érzi
a kés pengéje
benne maradt a szívben.
Beígért kórus
Semmi nem volt már csak a szél
vészkürtők tölcséréből szakadt ki
újszülött hangok kíséretében.
Hogyan tört össze a tenger sima tükre és a cserepei hogyan ordítottak.
Láttam a kétségbeesett erdőt hullottak zsugorodott levélkönnyei hangyák mászták meg és a madarak elhagyták.
Ó de ne legyek én az árulkodó vén ember a rossz híreket hozó.
Láthatjátok
kegyetlen fogaival mindent véresre mar az idő.
Nincsenek védőügyvédei csak bandzsal ügyészei vannak.
Megszámlálhatatlan fegyverrel gyilkol és kiszámíthatatlan változó indulataiban.
De eljön a pillanat mikor felhangzik a kórus keserűre vált szájak visszatarthatatlan éneke.
Ez a dallam mondja majd el fölkelésünk történetét megszült és születendő gyerekeink örömét.
Ekkor majd eláll a szél a tenger ismét felcsillog a mélyből erdők kivirágoznak s a hajdan rombadőlt városban én hallom
meg először a beteljesedés énekét.
Napfoltok
Vénségemre
vénségemre
mikor már szemüveget viselek
hiányosak a fogaim
nem futok nők után.
Némán kitárulkozom
és becsukódom
félek a közlekedés őrületétől
menekülök a városból
ahol születtem.
Vénségemre
vénségemre
ismét rád gondolok
aki elmentél egy nyári este.
Lim-lom
Micsoda lim-lom lopta be magát
íróasztalom fiókjába.
Érzem nehéz szagukat
látom szétmálló formájukat.
Van itt irka-firka abból az időből mikor vakmerően költőnek készültem.
Gyermekkorom fényképe amin nagy zsírfolt takarja el az arcom.
Rajzszöggel átszúrt lepkeszárny.
Hamisarany karperec amit első szerelmemnek akartam ajándékozni de ki tudja miért a zsebemben maradt.
Redves puhafába ágyazott ceruza
félbehasadt dióhéj bagolyköröm
elgombásodott szivar tollkés szójabab
fogpiszkáló amit valaha tusba mártottam
számtalan elnyűtt papírcafat
megvakult hideg és meleg színekben
és ez és az és amaz
s talán nem is maguktól csődültek össze halommá.
Emlékszem rá valamikor a kutyagumit is gyűjtöttem volna ha eléggé keményet találok.
Most szégyelem magam és fáradt vagyok.
Gyalázatosan fáradt vagyok.
Jó olasz
MARTINI
megmozdítaná a kezem.
Miért és meddig
Mennydörög
és meghasad az ég
hogy ránkszórja
tűz cik-cakjait.
Az erdő szenvedi meg legfájdalmasabban.
Falunk nyája
gazdátlan bolyong a mezőn
a megfogamzott veszedelmet szimatolja.
A károgó varjú elhallgat
de megszólal a harangok kórusa
és a gyermek
aki felriadt álmából
elkiáltja első panaszait.
Hangok
Repülőgép zúgása az éjszakában.
A szorongás hangján kérdezem
micsoda veszedelem közeledése.
Kinézek az utcára
a szomszéd házak ablakai nyitva
de a szobák sötétben maradtak.
Szinte érezni lehet
hideg borzongás járja át a várost.
Mindenki kész a menekülésre.
Jobb tenyerem a szívemen tartom
rendetlen dobogását csillapítom.
Jó negyedóra múlt el
de semmi különösebb nem történt.
Közben a hold is áttörte gyásztakaróit
s most egy régi régi
nyáréjszakára emlékszem.
Házunk tornácán
mezítláb egy szál ingben
a fülemülék szerelmi énekét hallgattam.
Északi szél
Mit mondjak
és merre induljak
a nemrég aszfaltozott és máris feltört megtépett úton.
Mondtam Ábrahám barátomnak ez az út a pokolba vezet és elégünk mint a nedves bőr mint a tehéntrágya anélkül hogy
valaki megsiratna bennünket.
Az ég sötét volt felettünk s a közeli folyó úgy morgott mint a megsebzett vadállat vagy talán saját gyomrunk hangjai
voltak azok savanyú kenyérre berozsdált konzervdobozra emlékezőn.
Aztán leszállt a köd Rimbaud Részeg hajóját láttuk tántorogni s máris ott ültünk a penészes dohánybálákon potyautasok
minden másról megfeledkezve.
Valahol egy fárosz jelzéseket adott.
Közelebb húzódtunk egymáshoz.
Elhunyt anyánkat szólítottuk hiába.
Idegesen vakaróztunk és az eget káromoltuk.
Olyanok voltunk amilyeneknek születtünk fáradt szívvel gyógyíthatatlan sebbel a homlokunkon.
Nem a mi bűnünk hogy szegények vagyunk és ilyen nyugtalanok.
Küldetésünket teljesítjük anélkül hogy valaki reflektorfényt bocsájtana ránk anélkül hogy protestálhatna érdekünkben.
Szürkületben
Huszonnégy kerék huszonnégy kerék
gurulnak gurulnak
aztán peregnek
és felszállnak toronyiránt
és visszahullanak
négyszögletesen
a csúcsos és likacsos kövekre
ahol az előbb egy asszony állt
aki sovány volt nagyon
és a halott gyerekét siratta.
Huszonnégy kerék huszonnégy kerék
nem az én órám kerekei
nem az én kocsim kerekei.
Vértől és verítéktől szennyesek
és szárnyak nélkül is repülnek toronyiránt
az alkonyat mélyére
a gonosz álmok dzsungelébe
ahol a sovány asszony
eltemette
halott gyerekét.
A szerelem vonzásában
A pallóra lépek hogy elérjem a hajót.
Viharzón sodródik alattam a víz
és megugatja árnyékom.
Visszanézek a földre hol összesöpörték a múltam
és szemétre vetették.
Pénzem jobb ruháim őrangyalom is odaveszett.
Elindulok hát pucéran
üres zsebekkel
lesoványodott testtel.
De rendületlenül hiszem hogy megérkezem hozzád.
Bizonyára este lesz akkor
s te ott állsz előttem
a csillagok fényében.
Elszántan
Pont
melyből ha meghosszabbítom
vonal lesz.
Vonaglik tekereg
körré alakul.
Bezárja
a fehéret feketét
egymásra uszítja.
Egyik marja a másikat
másik az egyiket.
Elementáris erővel
halálig.
Pusztulásukból született meg
a szürke.
Belemártom ecsetem
és rákenem
az ég vásznaira.
Ki nézi meg
ki érti meg.
Nem
Összemérem erőmet
az ellenséggel
hogy ne kelljen letérnem utamról.
Folytatni akarom ezt az utat.
Folytatni akarom.
Folytatni akarom
ezt az utat
mely síkos és meredek
áttöri az éjszaka falait
s a jövendő évezredekbe
kíván eljutni.
Nevetséges cél
egy csavargó lázálma
szentségtörés megbánás nélkül
fény az egekből
amit egy ménló orra fújtat.
Ezt az utat
én szültem magamnak
és nem akarom elhagyni
nem akarom.
Nem akarom.
Bizonytalanság
Éjfél elmúlt
s az álom nem akar megérkezni.
Fejem alatt túl kemény a szőrpárna.
Mellettem az öreg csavargó
olyan gyötrelmes hangokon lélegzik
mintha kemény öntött vasat reszelne.
Az éjszaka
foglya vagyok.
Megérdemlem.
Miért nem láttam úgy a világot
mint a szomszédom.
Miért nincsen csillagom
amely vezérelne.
Miért kérdezek
ha nem kapok választ.
Innen és túl a siratófalon
Megőrült a világ
sír hogy él
sír hogy meg kell halnia.
Aki egyedül van felfalja önmagát
agyonnyomják aki a tömegbe kerül.
Mindenki megkísérli
hogy átbújjon a tű fokán
de egyik sem született tevének
és azért sír hogy él
és azért sír hogy meg kell halni.
A gyámoltalan siránkozók könnyei
elmossák a városokat
felszaggatják a sírokat
eltörik a férfiak derekát
meddővé teszik az asszonyokat.
Könnyek könnyek
könnyvillanás
könnyhullás
könnyek végtelen panasza
könnyek kiapadhatatlan tócsái
könnyek
könnyek.
A te könnyeid
az én könnyeim
fényutakon
összefolynak.
Falvak menetelése
Hosszú egyenes sorba állított házak.
Nem zsúp nád zsindelytető alatt bújnak meg.
Jól égetett vörös cserépsapkájuk van.
A falak legtöbbnyire fehérek.
De vannak sárgák kékek halványrózsaszínűek
jól díszítik a zöld tájat.
A tegnapi parasztok mintha újjá születtek volna.
Vége a toldozásnak-foltozásnak
az asszonyok tarka pacsmagolásának.
Öntudatlanul is az egyértelmű geometria felé haladnak.
Emberek és tárgyak
az átváltozás korszakát élik.
De nincsenek fecskék
a fehér-fekete ruhás gólyák is
eltűntek.
Lemondás
Kiásott romjai egy emléknek
és a rádgondolás
ahogyan átvilágítja arcomat.
Ülök szemben a tükörrel.
Induljak-e
vagy maradjak.
A kérdés szétporlad.
Fékek csikordulását hallom
s az őrtorony is behunyta szemét.
Isten báránykái
Jó messze a városon kívül
ahol a zebrafoltos
nyírfaerdőcske kezdődik
ott látható az őrültek háza.
Nagy park közepén
a sárga ház.
Valamikor urasági kastély volt.
Most árnyszerű
fájdalmasan árnyszerű lények bolyongnak benne
énekelnek
táncolnak
a király elgurult koronáját keresik.
Isten báránykái – mondják.
Ezek a boldogtalan árnyak
nem dühöngnek
s azt hiszik
ők a világ legboldogabb teremtményei.
De olykor jajongva összecsuklanak
anyjukat hívják segítségül
vagy hősi pózban szónokolnak
vagy saját ürülékükkel bekenik
a kívülről rácsozott ablakokat.
Csehov tragikusan szép novellát írt róluk
és az intézet professzoráról is írt
aki félelemmel gondolt rá
előbb-utóbb ő is
az őrület vonzásába kerül.
Feljegyzés
Tegnap este hogy hazafelé mentem
barátom volt feleségével találkoztam.
Betyár egy nő.
Mások azt mondják szép.
Én félek tőle.
Valamiféle éjszakai madárra
emlékeztet
és úgy nézett rám
mintha akarna tőlem valamit
amit én nem akarok.
Otthon
megbotlottam szobám küszöbén.
Rossz jel.
Egész éjjel álmatlanul vergődtem.
Azt hiszem más húrokat kellett volna pengetnem a nő előtt.
Vagy egyáltalán.
Ablakomat zörgette a szél
s én gyáván szűköltem.
Hétköznapok némi fűszerrel
I.
Mindig kérdezek mindig csak kérdezek.
Mindig keresek valamit.
Úgy látszik nehezen tűröm a magányt
ilyenkor érzem hogy fáj a jobblábam nagyujja
hogy szégyellem magam gondozatlan szakállam miatt
hogy nem mentem el a nőhöz aki olyan szentségtörőn mosolygott rám.
Mindig kérdezek mindig csak kérdezek
és az óra ketyeg felettem
és a légy fejjel lefele mászik az ajtófán
és a virágok becsukják kelyhüket.
Ó vak tapogatózásom.
Ó költészetem áttörhetetlen éjszakája.
II.
Ha megkérdezik miért írok
nem tudok rá válaszolni.
Egyszerre két világban létezem
amit az egyikben gyűjtök
a másikban elpocsékolom.
Kevesebbet látok mint a vak
kevesebbet hallok mint a süket
egyik partról
átjutok a másikra
anélkül hogy észrevenném.
Ha elkiáltanám magam
valaki talán meghallaná
de félek hogy rámtalál
a sötétben.
III.
Nagy az én világom
és mindig más
és mindig ugyanaz.
IV.
Azt álmodtam az éjszaka
hogy szülővárosom romjai közt bolyongok.
Egyre nyugtalanabb lettem
s közben ráeszméltem hogy nem is én vagyok én
hanem egy régi ellenségem vagyok
talpig fegyverben.
Az egyetlen gázlámpa irányába iparkodtam
ami az egyetlen híd peremén pislogott.
A láng felé nyúltam
és megfojtottam.
Fejem felett akkor vettem észre
a csillagos eget és a növekvő holdkorongot.
Fütyörészni kezdtem
és hazafelé indultam
hogy végre kialudjam magam.
V.
Erdőben ért az este.
Ágbogas fekete világ.
Hallom
hüllő pocskol a mocsárban
zöldszemű baglyok huhognak.
Vadászni voltam
semmit nem lőttem
s most minden ág érintésétől megborzongok
ahogyan Hemingway borzongott a dzsungel kígyóitól.
Imádkozni szeretnék egy csillaghoz
egy Szentjános bogár világító potrohához.
De nem hallja meg senki.
Szélcsend és sötétség van.
Összehúzódom mennél kisebbre.
Feltételezés
Megtörték az akaratod
szellemed nyomát is kilúgozták.
De az óra megállt
nem üti el a végső tizenkettőt.
Késélnyi résen át figyeled
a tenger hullámcsikói
hogyan üzekednek
és emésztik el egymást
a mély sírok örvényében.
Őrá gondolsz
akivel sosem találkoztál
alakját kirajzolod
a hajnal lángjai közt
és megnyugszol
néhány pillanatra.
Megenyhülés
Marina
ne sírj.
Marina
Marina
tégy virágot
a vázába.
Miért is
szeretlek ennyire
Marina.
Ne tégy virágot
a vázába.
Te vagy a világ
legszebb virágszála.
Ó Marina
Marina Marina.
Hajnali meditáció
Feleselek a világgal
magamért
minden emberért
aki le akarja vetni
bilincseit.
Harangszó
kakaskukorékolás
a hajnalban.
Ó gyönyörű napkelte
vetkőzik a táj
árnyéktalan vagyok
a fény forrásánál.
Szemeim kirajzolják
az ég szomorúságát
a nők
mozgó
expresszív
formáit.
Köpök
a hipokritákra
szeretném lecsapni
a király fövegét
megtépni a bölcselkedők
gondozatlan szakállát.
Kiábrándító
Autóval Svájcon át.
Gyönyörű. Gyönyörű.
Lent
kékvirágos mezők
tisztavizű források
fent
égbenyúló havasok
és csend
amiben elmerülhet az ember.
Gyönyörű. Gyönyörű.
De a városok páncélszekrényein
áttör a pénz szaga.
Lélekölő bűz.
Két pont között
Megbeszéltük életünket
távolból szóltál
s a tenger hullámai felmutattak.
Emlékeim az ajtó résein
szűrődnek át
s a tükör gyűlölködik.
Milyen kimeríthetetlen
milyen betölthetetlen ez az idő.
Fejem felett
mintha egy galamb lebegne
vérrózsával a begyén
s te nem láthatsz engem.
A tegnap és a tegnapelőtt oka mindennek
az átlyuggatott házak
a széthányt papírrongyok
a halottak elkerülhetetlen árnyéka
a kutyák
amint patkányokra vadásztak
egy borbélycégér nyikorgása a szélben
egy megsebzett torony
keresztje a sárban.
Mozdulatlan állok ott
ahol éjféltájt elhagytál
ígérettel a szádon.
Miért zártad be az ajtót
amin kiosontál.
Hogyan nyújtsam át ajándékom
szívedet és a szívemet
amint egy párna ráncai közt
alszanak.
Hivalkodás nélkül
Kinyilatkoztatás
a szív és agy kinyilatkoztatása.
Érzéseim felszállnak a magasba
gondolataim tova gördülnek
a tengerpart fövenyén.
Irigylem a madarat hogy szárnyával
az ég bársonyát érinti
s a halakat is irigylem
hogy némán úsznak a vizek mélyén.
Nem hallják a kétségbeesés sirámait
a végzet órájának kotyogását.
Élek.
Rólad beszélek
a csillagoknak.
Távlatok összevonása
Íme
az utca
mely emlékeim mélyén rejtőzik.
De ha az első harang
megkondul hajnalban
benépesedik a külváros lakóival
és itt van a kopaszra nyírt
vörös orrú
nagy tenyerű
mesterem is
akivel már csak álmaimban találkozom.
Együtt dolgoztunk a legnagyobb híd építésén.
Nem szoktunk reggelizni
délben és este hideget ettünk.
Szombatonként megfürödtünk a patakban
s a szomorúfüzek árnyékában heverésztünk.
Ő volt mintaképem
akiért hajlandó lettem volna feláldozni magam.
14 éves voltam
s ha nagytüzű szerelmeiről beszélt
veríték ütött ki homlokomon
szemeim káprázatokat láttak
de ő csak beszélt tovább vastag rozsdaszínű hangon.
Aztán megkínált pálinkával
amitől békésen elaludtunk.
Most ébredtem fel.
Gyalázatos történet
Jöttek hogy lekaszálják a rétet és elhajtsák barmainkat. Nagycsontú barnára sült pásztorok voltunk, mindenkinél
erősebbek, de elfelejtettük hivatásunkat. Imádtuk a napot és faltuk a zsíros kenyeret, amit alapjában véve rég
megutáltunk.
Egy hosszú álom után arra ébredtünk hogy nincs többé jószágunk. Betyárokká lettünk. Behúzódtunk az erdőbe, hogy
rajtaüssünk az erre tévedt gazdagokon.
Vártunk, csak vártunk a szegény ember szerencséjére. Egy helyben álltunk s végül is gyökeret vertek a lábaink.
Tüskebokrokká és gyümölcstelen fákká változtunk. Aki tehette, elkerült bennünket.
Tudták, hogy mi vagyunk az elvarázsolt pásztorok. Megtéptük a gyerekek harmatos bőrét és hagytuk hogy éhen
vesszenek a vándorok.
Valóság és emlék
Fiatal parasztlegény ül a volánnál
szeme sötéten ég
haja olajjal bekent.
Falusi lakodalomra száguldunk.
Mintha víz alatt úsznánk
semmit se tudok pontosan szemügyre venni.
Megsemmisülök
és újjászületek.
Gyerekkoromra emlékszem
mikor először találkoztam menyasszonnyal
és gyönyörűnek láttam.
Hobbele úr portréjához
Ha elvégezted a dolgod
s úgy véled nincs egyéb tennivalód
passziánszot játszol
háttal a jó társaságnak.
Széplábú hölgyek
pocakos férfiak
trécselnek mögötted
és te
a sárga szőrű
agarat bámulod már
szinte bambán
a gyönyörű agarat
a sárga szőrűt
amint elnyújtózva hever
a zöld fűben.
Ó te szentektől dajkált
együgyű
mintapéldánya
a ránkmaradt kollekciónak.
Téged énekellek
mert megérdemled
hogy a költő csőre
belekeverjen a sok gubancba.
Látod-e a tüzet
ami körülkerített.
Ellenségeidet látod-e
amint a kegyelmet osztogatják.
Az én kegyelmem is a tiéd
az én kegyetlen kegyelmem
amely a vasvesszőhöz hasonló
és azokhoz az ízekhez
amiket utálnak a gonoszok
és a kiásott gödrökhöz
és a felszakíthatatlan ajtókhoz
és azokhoz a rácsokhoz hasonló
amik mögött az éhes oroszlán morog.
Ezen a szép napon
így énekelek neked
és észre sem veszed
hogy téged énekellek.
Csak hallgatsz
valahol az értelem vonalán túl.
Már azt sem tudod
te vagy-e te
vagy a gyönyörű agár
a sárgaszőrű lennél
zöld fűben.
Valamivel távolabb a széktől
amin bóbiskolsz.
Ki gondol rám
Mindent megteszek
hogy békességem legyen.
De a békesség nem jön felém
hiába kiáltozok érte
hiába integetek fehér kendővel
az erkélyről.
Nagyon hosszú éjszakát éltem át
s lehet hogy eltévedtem.
A fal mögött szűkölök
a vörös téglafal mögött
melybe a feledés parancsát írták
vésővel
kalapáccsal.
Nincs is fehér kendőm
és erkély sincs itt.
Úgy zár be magányosságom
ahogyan a fát körülzárja a kérge.
Nem hallják hangomat
nem látják hogy jeleket adok le a világnak.
Egy fal mögött állok elfeledten.
Nem létező kincseimet
számlálom.
Hullámhossz 101
Töredék hangok
amiket a föld mélye hallat
amik a szikla repedéseiből fakadnak
a tengerdagály kegyetlen hangjai.
Mindezt a kerti sétány csendjében.
Megborzongat és űzni kezd
az éjszaka alagútjaiba
ahol minden rámszakad.
Kicsiségem még kisebb lesz
gyűrűbe tekerőzik
a félelemtől.
Hiába a jó szó
királyi ajándék.
Egyszerre hallom
a közeledő gyilkosok
és az Ave Mariák
hangját.
Királyságom jegyei
I.
Szerkesztettem
egy gépet
olyan fényes és könnyű
akár egy költemény.
Írtam egy költeményt
olyan kemény és tévedhetetlen
akár egy gép.
II.
Levetkőztetem a lányt
hogy lássam
a szerelem vidékeit.
Dombok és völgyek
síkok és hajlatok
ahol
éjszakáim fényei
születnek.
III.
Lovasok
vágtában.
A föld idegszálai
vészjóslón remegnek.
Hajnalunk rózsája
kinyílik
vörösen.
Részese vagyok
a versenynek.
Ütöm
hajszolom
írógépem billentyűit
és rohanunk
a cél felé
ami
kontúrok nélkül
szétfolyó.
Magyarázó szöveg két montázsomhoz
I.
Íme az újszülött.
Alig hogy kinyitotta
félszemét
mindjárt megértette
nagy szerep vár őrá is
ebben a világban.
Vagy a gyilkost kell alakítania
vagy az áldozatot.
II.
Jó angyal
ha őrzöd a vakot
őrködj felettem is
aki iránytű nélkül
hajózok a tengeren.
Nyári áldás
A helységnek ahol nyárra megtelepedtem
szép neve van
Leányfalu.
Nem tudom ki ajándékozta meg nevével
ki fedezte fel megnyugtató szépségét.
Mögötte dús zölddel borított hegyek.
Előtte a rohanó folyó dorombol
mintha nagybőgőn skálázna valaki.
Ünnepélyesség
tarka cicomák nélkül.
Keresztül-kasul
vadgesztenyefa-allék.
Vaskerítések mögött színes virágtáblák
geometriája.
Nemrég a gazdagok fészke volt
most magyar és idegen bányászok
gyerekei üdülnek itt
egészségesek
vidámak
a jövendő ígéretei.
Lobog a rőzseláng
énekelnek.
Láthatatlan valóság
Vannak akik gyűlölnek és vannak akik szeretnek engem.
Egy kör közepén állok
mezítelenül.
Lángol felettem a nap
rám nyílnak a házak ablakai
körülölel a fény tükröződése
és megérek mint az ősz gyümölcse.
Hogy megszülettem
a küzdelem angyala állt bölcsőmhöz
s néha már úgy érzem
a vergődő ember
és az őrző angyalom is
én vagyok egy személyben.
Ha valaki int felém
keze megáll a levegőben
és árnyékot vet az égre.
Meghitt pillanatok
Ó az ember
hús-vér testvérem
aki kibányássza a vasat
követ kőre hord
hogy építkezzen
a zűrzavarban.
Testvérem
aki elkészíti reggelimet
ágyat vet éjszakára.
Nem tudom megnevezni
kiválasztani a társak sűrűjéből
de hallom
sír valahol
vagy éppen szerelmese haját díszíti
a hajnal rózsáival.
Legyen végtelen az életem
hogy találkozhassam vele.
Nyárvég
A vízmosás szélén
egy gólya áll
féllábon.
Nem vadászik.
Behúzott nyakkal áll
szomorúan.
Ez már a nyár vége
Íme hát
útra készülődik
hogy aztán
ugyanilyen szomorúan
visszatérjen.
Mi értelme az egésznek.
Meg nem válaszolt kérdés
Szép órái a napnak
termékeny hónapjai az évnek
ó magasságokból áradó világosság
megfürdöm bennetek.
Hajdan
mikor az ég nem vált még el a földtől
mikor a tenger végtelen dallama
a mindenség lélegzete volt
mikor először tükröződtetek a szememben
milyen messzire készültem
és hová jutottam.
Olyan utakat jártam be
amik szétmarták inaimat
olyan házakban laktam
amiket el sem kezdtek építeni.
Hogyan léphetnék tovább.
Gyenge szárnyaimmal
hogyan emelhetném fel
testem egész súlyát.
Itt botladozom köztetek
és kérdezem
érzem-e még valaha
az ölelő karok melegét.
Rámtalál-e a hívó szó
ami a sebzett lelket
hálaadó énekre bírja.
Merő véletlen
Megálmodtam halálom óráját.
Szűk vasketrecben éltem akkor
ahova konok homlokom miatt
zártak el a világtól.
Sem ennem sem innom nem adtak
kívánták hogy elpusztuljak saját szennyeimben.
Tüzeim kihunyását remélték
csontjaim széthullására spekuláltak.
Annyit sem értem, mint hulladék a bolhapiacon
mint bűzlő fejű hal a parton.
Ó eltorlaszolt utak
összekovácsolt láncszemek
amiket egy életen át rámkényszerítettek
és a vasketrec amiről már szóltam.
Én bent voltam
a világ kint volt
de az óra mutatói veszettül rohantak
körbe körbe
s mégis kinyitva a teret
meghosszabbítva az időt.
Ezért nem teljesedett be álmom
a halálról.
Reggel kimentem a vasútállomásra
vendégeim érkeztek
Csikágóból Párisból Bázelból.
Mi mást tehettem
Bocsásd meg ég
hogy elfordulok tőled
bocsásd meg
hogy az utca kőpadlója felé
hajtom meg fejem
mint aki bánja vétkeit
és elszánta magát valamire.
A leszámolás pillanatai.
Mindenkinek tartozom
valamivel
és oly szegény vagyok
de elszántam magam valamire.
Annak a didergő asszonynak
adom kabátom
annak a délceg úrnak
sebeimet
annak a szőke hajú gyereknek
réz karikagyűrűmet
az öreg fekete kutyának
szemüvegemet adom
lássa meg milyen gyalázatos a világ
amit őrizetére bíztak.
Végletek közt
Nem éreztem a barátság édes ízeit.
Nem nem
soha senkié se voltam.
Nem ért el hozzám a győzelem hangja
nem láttam a hajnal ébredését.
Nem
nem mondta senki
hogy tűzbe tenné értem az ujját.
A nagy vizekre szálltam
egyedül vezettem csónakom
zátonyok közt
sötét éjszakákon át.
De íme
mégis csak megmaradtam
és kibontom a zászlót
és megtermékenyítem a földet
és fényesítem a csillagokat.
Napkelte
A reggel szólt hozzám félálmomban.
Úgy éreztem
kézenfogva a város felé vezet
amely most bújik elő takarói alól
és kezdi elárulni az éjszaka titkait.
Gyanakvás és félelem
elsorvad a fényben.
A bevérzett járdakövek
és a megsebzett falak
nem hátrálhatnak meg a tekintet elől.
A valóság megpillantása engem is visszahoz
a teljes élet áramforgásába
és felszólít rá
hagyjam el múltamat
a fantasztikus képzelgéseket
lázas tevékenységem kínjait
és értsem meg végre
miközben holttá tapos az idő
időtlenné válok.
Termékenyítő hajnal
Ajánlom ezt az éneket minden embereknek
minden ismert és ismeretlen táj
szárnyas és négylábú lényeinek
és ott fent az égitestek milliárdjainak.
Egy park közepében ülök
ahol nemrég a hercegi család tanyázott
halk járású libériás-szolgáival.
Jázminok és liliomok illata füröszt meg.
És fény ömlik rám és mosolyogni késztet.
Nem küld ide senki levelet
nincsen haragosom akitől félnem kellene.
Nem emészt a bánat.
Testemnek nincsen árnyéka.
Sokáig gondolok majd
erre a puha földre
felhőtlen égre
és a növendék lányra
aki nevemen szólított
és eperrel kínált meg vesszőkosarából.
Szüret
Beérett gyümölcsös.
Az illatok testet öltöttek és a szellő hullámain lebegnek.
Méztől részeg darazsak acélkéken ragyognak a fényben.
Egy asszony a gazda
nagydarab
csattogó nyelvű.
A többiek félnek tőle
és észre sem veszik
hogy a termékenység csodájának
részesei.
Reményeim ígérete
Miért bújt odújába a nap
miért szellőzteti
fekete vásznait
az ősz.
Évszakváltás
a termékenység rovására.
De asszonyaink nem fogadják el a törvényt.
Szépen gömbölyödnek
dajkálják
a láthatatlan jövevényeket
akik elvetik az új magot
és szétosztják
a pipacsok vörös koszorúját.
Üdülőben
Jól proporcionált épület
emberek százával
a hegyen.
Termekben folyosókon
vörös cserepekben
zöld faedényekben
délszaki növényzet.
Nagy üvegtáblákon át
a lenti város egész alaprajzát belátni
éjszaka lámpák
színes fényei díszítik fel a teret
s én mind nyugtalanabb vagyok.
Jövök megyek
mintha elvesztettem volna valamit.
Gyerekkorom aranyhalai
úszkáltak így az akváriumban.
Jövök megyek.
Torkomig ér az elégedetlenség
pedig milyen nagy itt a csend
milyen szép a hóförgeteg játéka
s a nap ha újból felragyog.
Ó élet
Elhagytam halaimat a folyót
minek fehér
és kék habjai közt élnek.
Úgy érzem mindenem
oda veszett.
Tejszagú fürge ifjúságom
lányok bimbózó mellei
határtalan vágyaim
alig emlékszem rátok.
Mélységes tükrű ég
ne húzd be előttem a függönyt.
Ó jóttevő karok
emeljetek fel a porból.
Valahol hív még valaki
hagyjátok hogy
elinduljak.
Sziromhullás
Már nem
az ifjúi szerelem
a halál közelsége
nyugtalanít.
Hogyan engeszteljem meg
a nőket akiknek
gyereket csináltam
hogyan vezekeljem le
egyéb bűneimet
amiket az éjszaka mélyén
álarcban követtem el
miközben az ártatlanság
erényét hirdettem.
Alig bírom terheimet
s félek hogy megfojt
a nyakkendő.
Pihentessetek el
fehér puha ágyban
állítsátok meg
fejem fölött az órát
hogy ne sürgesse
pusztulásom idejét.
Carmen
Messziről jött vendégünk
ez a szép
indián-spanyol nő.
Sötét nagy szemei
csodálatosak.
Simára fésült
dús haját
mintha fekete lakkból
öntötték volna fejére.
Ékszerek nélkül ragyog
a fotelben.
Nem szeret beszélni
csak mosolyog
mosolyog.
Bizonyára tudja
ilyenkor a legszebb.
Nyakában fekete vörös világos zöld
selyemsál.
Valóság és ígéret
Most az erdőkre mezőkre
a lankás hegyoldalakra figyeljetek.
A nedvdús fiatalság hónapja.
Füvek áttörik a föld harmatos kérgét
madárfiókák megmozdulnak a tojáshéj alatt
kopogtatnak érzik a nap melegét.
A fehér piros kék sárga és egyéb
csíkos pettyezett színek szétburjánzanak.
Élet támad fel a halottból.
A kő alól forrás tör elő friss jó víz.
Nincs gátlása többé semminek
folyók kiáradnak medrükből
termékeny iszapot hordanak a partra
kaptárakból kiszálltak a méhek.
Napfényt és mézet szüretelnek.
Minden él színt formát és hangot változtat
és ígér valamit az embernek.
Máris látható
azon a tájon ahol tehenek disznók jártak
dúsabb lesz a termés.
Születésnapi ünnep
Gondolataim, érzéseim
fürtjeit szüretelem
amik a nap vérétől
duzzadnak.
Részegedjen meg a világ
hogy énekelni tudjon
hogy a XX. század gyötrelmei közt
remélni tudjon.
Teljes ez a nap
lehűti az állatok nyelvét
felhasítja a virágbimbókat.
Nincs búsongás. Nincs megalkuvás.
Születésnapi ünnep ez.
Vadászsas úszik a felhők hullámain
gyárkéményeinkből
tűzrózsák szállnak a város fölé.
Esti meditáció
Megtermékenyítettél tűz
megtermékenyítettél víz
megtermékenyítettél
látott és láthatatlan világ
hogy magamba zártál.
Kagyló vagyok
gyöngyök szülője és őrzője
torony vagyok
harangozok és világítok
kereszt vagyok
az országúton
jelképe életnek halálnak.
Ne tagadj meg föld
boruljatok rám csillagok.
12
12 folyosó keresztül-kasul.
12 kiáltás a föld alól.
12 ellenségem jön felém.
12 felé szakítanak.
12 asszony sír felettem.
12 elhagyott asszony.
Henye költői pátosz
kritikusok körtánca
nem csal már lépre senkit.
Vendéglátás
Megjöttél testvér
üdvözöllek
Van két pár cipőm
egyik legyen a tiéd
van két ruhám
egyik legyen a tiéd.
Van egy kislány pajtásom
hagyd meg nekem
testvér.
Nagy a föld
megélünk rajta
testvér.
Követeljünk
szerszámot
a fegyver helyett
éhezőknek kenyeret
boldogságot a szeretőknek.
Reménykedj
testvér
holnap kimegyünk
a tengerre
halászni.
Így legyen.
Elszakadt fonál
Nem messze innen
a cél
amit
magam elé tűztem.
És mégis
a horizont
visszahúzódik.
Félrevezet
a szél beszéde
a felhőcsorda
ahogyan a hold előtt úszik.
Majd
hívó tüzek lobbannak fel
ismeretlen tájakon.
Nincs hát
vége az útnak.
Nincs holdam.
Nincs csillagom.
Mérem
a felmérhetetlent.
Házamat elhagytam.
Síromat nem találom.
Ismét azt mondom
Építeni építeni
ez az én szép mániám.
Vasból
cementből
üvegből
építeni.
Egyszerűen
a célszerűség törvényei szerint
építeni
mindazoknak
akik otthonukat keresik.
Hétköznapok
Gyümölcsöskertemben
rügyeznek már a fák
kérgük alól édes gyanta
buggyan elő
hogy lakomára hívja a méheket.
Gazda vagyok
gazdagság nélkül
szorongások
és irigykedések nélkül.
Mindenem van
mert mindent el tudok képzelni.
Néha átszólok
közeli szomszédaimhoz
dicsérjük a szép tavaszt
és felhajtunk egy korty
kisüstön főtt pálinkát.
Az éjszaka hangja
A sötéten és csenden át
beszólt hozzám az éjszaka.
Tanácsolja
ne fussak a lány után
aki elhagyott
ne öntsek bort
a pohárba.
Ha megtehetné
kámzsát húzna rám.
Nem érti meg
ki vagyok.
Nem hiszi el
vannak még titkok
amiket világra kell segítenem.
Keze jóságos cirógatását
az arcomon érzem
miközben alámerít
az iszapba.
Kiközösített
Mit tehettem volna
ellenségeimmel szemben.
Kegyetlenek voltak.
Éjszaka nehezedett rám.
Tél fogai rágtak.
A napsütötte partokat
nem találom többé.
Szakadt ingemen
átfúj a szél.
Hová lettek bajtársaim.
Baromfiudvaromat
elpusztította a görény.
Megfáradt szívem
fehér sírkeresztekkel tele.
Káromkodtam
vonítottam
amilyen reménytelenül
kutya vonít a holdra.
Égbe meredő hegyek
hűs vizű folyók
kisarjadt palánták
végtelenbe nyúló utak
beérett gyümölcsök
mit tehettem volna
ellenségeimmel szemben.
Kegyetlen szépség
Élt egy ember
és keresztre feszítették.
Mindenki elfordult tőle
de hajnalonként
halott jobbkarján
egy sárga rigó
fütyörészett
messzehangzón.
Az aberfani tragédia
Mrs England
igazi bányászfeleség
bement a központi irodába
1500 aláírással jelentést adott át
kérve mentsék meg őket
a salakhegytől
mely az iskolák
bányászlakások felett magasodik
2 000 000 tonna súlyban
feketén lazán.
Mr Jackson az igazgató
hogy látta a részvények hamis adóbevallások
paradicsomi álmukat alusszák
a zárt páncélszekrényben
mondott néhány barátságos szót
és Mrs England
elindult vissza a salakhegy árnyékába.
Szép őszi napok következtek.
Aztán egy reggel éppen amikor a tanárok
jelenléti ívet olvastak fel a katedrán
megborzongott a fekete salakhegy
nyögött
felvonított
mint a végítélet kegyetlen harsonái
mintha ágyúval lőttek volna a föld szívébe.
A hegy széttépte önmagát
koromban és iszapban
lezuhant
a völgybe
iskolákra
amik tele voltak gyerekekkel
lakóházakra
amik összeroppantak
beletérdeltek a sárba.
Elborult az ég.
A levegő kénszagú méreggé változott.
Mentőosztagok érkeztek a környékről
katonák tűzoltók felcserek
és bányászok
apák anyák
gyerekeik után kiáltozva
akik odavesztek a pokolba
250-en.
Mr Morris is megjelent
aki a napokban került nyugdíjba
100 százalékos szilikózissal
70 éves korában.
Botjára támaszkodva
állt némán
mozdulatlanul
s hogy elindult
azt gondolta
nagyon kegyetlen az élet
itt az ideje hogy
ő is meghaljon.
Vietnam ege alatt
Összetörtek bennünket
azaz össze akarnak törni bennünket
de álljuk a vihart
mint a kórházak sebészei
egy szív újradobogásáért
egy felszakadt sóhajért.
Mert nem azok vagyunk akiket rég elskatulyáztak
tüzes bélyegzővel megjelöltek.
Vitorláink a tenger felett úsznak
szemben a fertőző áramlással és a hivatalnokok határozataival.
Felszentelt és vérrel bemocskolt határokon át
szülőanyáknak könyörületet
lázadóknak fegyvert csempészünk.
És énekelek egyedül olyan hangok bőségével
mintha ezren sok százezren zsúfolódtunk volna össze
szemünkben az állhatatosság fekete parazsával
a megroskadt házak árnyékában.
Világváltozás
I.
Sárgára zöldre vörösre színezett
új házcsoport
a város végében.
Modern építészek terve szerint
betonba építették
a régi hajléktalanoknak.
Olyan szépek olyan kényelmesek
hogy a szegénység áldozatai
nem akarnak beköltözni.
Nem akarják elhagyni
hulladékból tákolt
penészes patkányszagú barakjaikat.
Botokkal kődarabokkal védekeznek
a városi tanács beavatkozása ellen.
Végre beáll a tél
a szokatlanul kegyetlen tél
s az ellenállók leteszik fegyvereiket
megindulnak új otthonuk felé.
Vannak akik rongyokat ládákat
rozsdás bemocskolt edényeket
cepelnek magukkal.
II.
Látom egy ország újjáépíti magát.
Városok peremén állok
szemét bűzlött itt ócska vasak rozsdásodtak
most vidám kiáltozásokkal ébred a hajnal
emelődaruk exkavátorok hatalmas földgyaluk dolgoznak.
Emberek romboló és építő emberek mozognak a térben.
A modern technika
s az új életre készülő emberek
elvarázsolják a tájat.
Ami alul volt felülemelkedik.
Ezer ablakszemmel
színesre festett arculattal
házak nőnek ki a földből
tíz húsz óriási épület
egész települések
és látom megindulnak a város szíve felé
hogy eltüntessék korunk fájdalmas sebeit.
A nyomorúság ellen indulnak hadba
a gyermekhalandóság ellen
a derűs megbékülésért
s a költő
hangosan és büszkén köszönti őket.
Sejtelem
Hogy elérjelek
elérjelek
ez a vágy
most mindenem.
Folyókat kimeríteni
hegyeket szétzúzni
erdőket felgyújtani
kiüríteni a városokat
föld alá süllyeszteni a falvakat
és mindezt csak azért
hogy elérhesselek.
Torony iránt megyek.
Mert sejtem
ott ülsz
egy virágzó olajfa
árnyékában
s az én nevemet
betűzgeted
a dicsőség
előre küldött
jeleiből.
Hogy elérjelek
elérjelek
elérjelek
elérjelek
ez a vágy
most mindenem.
Primitív világ
Kinyitották szájukat a kagylók
sókristályok ingerlik étvágyukat
élvezik a mélyáramok ringatását.
Élnek és nem tudják mi vár még rájuk.
A tenger némelykor visszahúzódik
és az iszapban felejti őket.
Ilyenkor kondul meg felettük
a végzet órája.
Szájuk becsukódik
végez velük
a szél és a fény.
Rossz esztendő
Farkas ül az ablakom alatt
halálhíremet üvölti világgá.
A legszebb igazgyöngyök
kifolynak már ujjaim közül
de csontjaim eresztékei
még nem lazultak meg.
Fiatal lányok akiket sosem láttam
24 deci vérrel ajándékoztak meg
s az orvosok remélik
egy reggel mint újszülött
ébredek fel
a rossz álmok gubancából.
Ó öregségem ó gyarlóságom
csak a gyalázatos farkas
üvöltését ne hallanám.
Veled vagyok
Előtted megyek
te én előttem
a koranap aranylánca
csilingel kezemen.
Hová mégy – kérdezem
feleled – nem tudom.
Siettetném lépteim
de te jobban sietsz.
Előtted én
te én előttem.
Egy kapu előtt mégis megállunk.
Megcsókollak
te nekem adsz csókot
aztán elindulsz szótlanul
és magaddal viszed életem.
Gyerekversek
Dal a kenyérről
1948
Július van, zengő nyár,
nézz ki pajtás a határba,
dombon innen, árkon túl
beérett a búza-tábla.
Itt van már az aratás,
piroslik a pipacs lelke,
legény feni kaszáját,
markot szed a víg menyecske.
Zakatol a cséplőgép,
tör és zúz a fogas dobja,
rostájának száz likán
aranyszem hull a zsákokba.
Mire dolguk végeztén
fiúk, lányok táncba kapnak,
módos gazda szérűjén
égig érnek a dús kazlak.
Nincs kocsmázás, fecsegés,
nyüzsögnek a szorgos népek,
lombját veti az akác,
ideje az őrölésnek.
Esőt hoz az őszi szél
s megint sok a paraszt gondja,
kajla ökrös szekerén
elindul a gőzmalomba.
Milyen szapora a gép
lisztre újabb lisztet halmoz,
amott meg két rossz kövén
bajlódik a vízi malmos.
Lássuk a pék műhelyét,
teknő, asztal liszttel tele
s az a kopasz bácsi ott
a kemencék nagymestere.
S kell-e ennél gyönyörűbb,
néhány rövid óra múltán,
kerekhátú nagy cipók
pirulnak az üzlet pultján.
Avagy otthon sütötték
öreg búbos kemencében,
s asztalhoz ül a család
egymás közt is megbékélten.
Nézzétek a jó anyát,
barna szeme megint nevet,
elsóhajt egy halk fohászt
s megszegi a friss kenyeret.
Mindnek jut egy szép karéj
jó a szemnek, jó a fognak –
a pöttömnyi legénykék
boldog arccal mosolyognak.
1948
Csillagok csillogjatok
Virágok virágozzatok
1957
Pajtások
Élt egyszer egy kis csikó,
fekete volt, mint az ében,
piros szalag lobogott,
göndörfürtű sörényében.
Pajtása egy zöld kölyök,
csupa kéz és csupa láb volt,
nadrágján és zekéjén
tél foga sok lyukat rágott.
Szerették a kék alkonyt,
a tűzszemű hajnalt jobban,
együtt rohangásztak ők,
a hegyháti fehér porban.
Látták őket a népek,
s nem tudták, hogy mire vágynak,
fittyet hánytak boldogan
az életnek és halálnak.
Egyszer aztán tréfából
messze túl a vizes árkon,
két kis bárányfelhőben
szétfoszoltak, mint az álom.
Karika, facsiga és a vasladik
Száraz árok peremén
messze néz egy kis legény.
Elgurult a karika,
kergeti a facsiga.
Türelmesen vár, csak vár,
hátha jön egy gyors batár,
elérné a karikát,
meg a huncut facsigát.
De így gyalog mit tegyen,
nem jut túl a hegyeken,
pedig ők már ott futnak,
végében a nagy útnak.
Örömükben nevetnek,
intnek is a gyereknek,
s velük már a harmadik,
a nagyhasú vasladik.
Látni már a tengert is,
a lehajló eget is,
gyöngyhátán a haboknak,
úszó rózsák ragyognak.
Ing és ring a vasladik,
meg sem állnak hajnalig,
túl az ezüst hegyeken,
kikötnek egy szigeten.
Nem nyughat már a gyerek,
csábítják a tengerek,
el is indul, nekifut,
ki tudná, hogy hova jut?
Rakoncátlan szelek
Fúj a szél, jaj, fúj a szél.
Március így hegedül.
Harc ez pajtás, nincs kiút,
álljuk meg hát emberül.
Felettünk a vak ég is
holnapután kiderül.
Gyöngyházszínű hajnalon
tavasz napja szárnyra kap,
vidám fickók fejéről
porba hull a nyűtt kalap
s kint a baglyas réteken
gyönge fűből tej fakad.
Vadászó csiga
Ott a szikla hűvös árnyán
egy vén csiga andalog,
töltött puskát hord a hátán,
szúnyogra les a balog.
Fölötte egy korhadt ágon
bolhát rág a denevér,
csigavér, csigavér.
Zerge ugrik kőről-kőre,
muzsikál a szúnyoghad,
letekint az üldözőre,
csiga-bigamód halad.
Hiába is kapaszkodik
szárnyak nélkül fel nem ér,
csigavér, csigavér.
Sejti már a hüllő úrfi
ma sem lesz jó lakoma,
átkozott sors hason csúszni,
nyelné el a föld pora.
Nincsen lába, hátán háza,
gombos szarva mit sem ér,
csigavér, csigavér.
Józsi meg a lányka
Birsalmafa lombja közt
búsul egy madárka,
piros csőre halovány
lehajlik a szárnya.
Azért olyan szomorú,
mert nincs meg a párja,
Józsi gyerek elfogta,
kalitkába zárta.
Józsi, Józsi, kis betyár,
sírva fut egy lányka,
toronyiránt vele száll
kurta, zöld szoknyája.
Sajnálja a madarat,
mert siratja párját,
kár hogy el nem érheti
Józsiék tanyáját.
Útját állja egy vén fa
ága-boga, lombja,
a megkergült őszi szél
messze elsodorja.
Ami késik, nem múlik,
álmodja a lányka,
a kalitka ajtaját
egy csillag kitárja.
Száll is már a rabmadár
hegyen-völgyön által,
átöleli a párját
két repeső szárnnyal.
Csodát látni eljöhetsz
ebbe a határba,
kéz a kézben ott állnak
Józsi, meg a lányka.
Jószándékból
Mélytengeri kagylóhéjjal
felássuk a kertet,
vetünk bele zöldborsót,
kerek, piros retket.
Piros retek Ancsié,
zöld borsó meg Pálé,
nekem is jut darabka,
roston sütött málé.
Dolog után elnyúlunk
a nagy dunnás ágyon,
fejünk felett száz szúnyog
halkan citerázzon.
A századik évforduló
Nyit a tavasz – ihajla!
Zeng a világ – csuhajla!
Kemény volt a tél foga,
ezt a holló károgta,
de hogy most a Pinty zenél,
Göndör Kató útra kél.
Virágot szed nyalábba,
kerül bele boglárka,
szarkaláb és karacsin,
sárga csipkés kankalin.
Nagymamának viszi majd,
hadd örüljön az édes,
éppen ma lett százéves.
Öreg ember unokája
Nézd csak, ez a szöszi Panni
milyen nagy lett tavaly óta,
fehér gyapjú mackójában
csupa báj és csupa móka.
Máris olyan, mint a tündér.
Ajka rózsás, szeme hamis.
Nem miákol, mint a cica,
járókában járogat is.
Másfél éves. Milyen csoda!
Aranyszál a haja szála,
gondolhatod, ha két csöppnyi
szárnya volna, el is szállna.
De már itt a hűvös este,
ölbeveszi édesanyja,
mint a szél a gyönge bimbót,
édes dallal elaltatja.
Sok kis Benedek
Itt egy Benedek,
ott egy Benedek.
Mindenütt csak Benedek,
mit csináljak veletek.
Több száz kicsi Benedek,
szelet toló gyerekek.
Akármerre mehetek,
találkozom veletek.
Utcahosszat nagy port vertek,
ha meg csemegézni mentek,
sírnak, rínak a szép kertek.
Minek ennyi Benedek?
Nem bírok el veletek!
Jaj, jaj!
Most is mit tegyek?
A legkisebb Benedek
egy cseresznyefán lebeg.
De a mókás Benedek
vígan mekeg.
Nem remeg.
Benedek, kis Benedek,
mi egyebet tehetek,
veled együtt nevetek.
Elkényeztetett bárány
Kati, Kati, Katika,
merre van a patika?
Beteg a kis barika,
barikámnak lába.
Futkostam már szerteszét,
főztem neki ciberét,
nem nyitja ki a szemét,
csak a körmét fújja.
Azt mondta a Katika,
nem beteg a barika,
minek ide patika,
fújj neki egy nótát.
Így fújtam:
Kájabeli bambaló,
csikk-makk, tyúkfej, káráló,
csámpás A és hasas O,
tili, binti, kója.
Nagy csoda:
Igazad volt Katika,
felugrott a barika,
bolondos kis hadrika,
éppen most is táncol.
Szegény ember macskái
Van nálunk egy vén cica
meg tizenkét szép fia.
Rezgő szálú bajuszuk
néha napján meghúzzuk.
Alig, hogy csak megélnek.
Híre sincs az egérnek.
Szegény ember kamrája,
macska komát nem várja.
Kolbász kéne, gondolom.
Nesze, itt a nádbotom.
Mivel nincsen kenyerem,
nem is lehet egerem.
Hiába kér a cica,
meg a tizenkét fia.
Magamnak is jó volna,
néhány kiló szalonna.
Kurta dalocska
Ismertem két zöld papagájt,
párosan is árvák voltak,
tornyos arany kalitkában
pálmakertről álmodoztak.
Papagáj,
papagáj,
ezer egy az
akadály.
Mégis egy szép nyári reggel
búcsút mondtak börtönüknek,
pálmalombos álmuk felé
lengő szárnnyal már röpülnek.
Papagáj,
papagáj,
nincsen többé
akadály.
Itt a tavasz
Vizet hord a csitri lányka,
tűzhelyén meg forr a katlan,
tarkabarka kis szoknyáját
mossa szagos szappanhabban.
Elszédítő táncba várják,
kész is már az indulásra,
lányok hamvas füzérében
szépségének nem lesz mása.
Nyíló rózsa, fürge tánc,
tapossák a puha földet,
aranyhajuk szétbontották,
szép nyakukban száz gyöngy csönget.
Heje-huja, száll a nóta.
Járjátok a pergő táncot,
lányok, drága csitri lányok,
ennél szebbet ki se látott.
Gyerünk munkára
Felleghajtó kerge szél,
de sok rosszat fecsegtél,
énekeljünk másról.
Felejteni nem nehéz,
dudorászik a kertész,
nyesegeti fáit.
Beérnek a rügyei,
hacsak el nem felejti
sütni a napocska.
Mi se fussunk aludni,
szántó-vetők vagyunk mi,
sok a dolgunk mára.
Hej, alvégi cimborák,
lássunk hozzá szaporán
ásóval, kapával.
Vessük be a holdakat,
jut majd bőven jófalat,
nekem is, neked is.
Falusi kép
Forog, forog
a kútkerék,
nem elég
a vize még.
Kaput nyitnak
a pásztorok,
felmorog
sok bő torok.
A nyáj gyapja
fodor fehér,
földig ér,
és sokat ér.
Adnak nekünk
meleg gubát,
bőrdudát,
meg szép subát.
Alszik már a
sáros kerék,
enyhe kék
a messze ég.
Kis bajok
I.
Ebben a kis életben
jaj, de sok a talmi,
megfájdult a zápfogam,
ki kéne húzatni.
Ha nem lenne zápfogam,
nagyon boldog lennék,
harminckét jó fogammal
vasszögeket ennék.
II.
Fúj a szél és hull a pelyva,
belefúl a napsugár.
Megkopasztott libák után
totyorász a vén gúnár.
Sárral meszelt eresz alján
dunnát foltoz nagyanyó,
a bolond szél nekitámad,
száll a sok toll, mint a hó.
III.
Sárga szájjal, pelyhes szárnnyal
két kis veréb csiripel,
fent az égen vércse szárnyal,
szegény árvák attól félnek,
rájuk csap a csőrivel.
IV.
Zuhog már a nyári zápor,
letérdelnek a tuják,
vakondok az egereket
fészkeikből kitúrják.
Sárban ül a málnabokor,
nincsen legye a póknak,
hártyaszárnyú selyemlepkék
fák odvába húzódnak.
V.
Magyaráz a tanító.
Nem figyel rá Sárika,
ákombákom, tintafröccs,
pocsék lett a szép irka.
VI.
Csetres vagyok, mint a kacsa,
beleestem a tóba.
Iskolába kéne menni,
csörömpöli az óra.
Látom is, hogy szomszéd Borka
porfelhőben már szalad,
én meg ázott szurkafruska
szárítom a hajamat.
VII.
Eget meszel a kánya,
huncut Bandi kutyámnak
kilyukadt a tálkája.
Itt voltak a rizsszemek,
de hiába keresem,
megették a verebek.
Szomszédnéni meséli
Mikor én is kislány voltam,
falun éltem a nyarat,
hegyaljai berekerdőn
fogtam egy szép madarat.
Bizonyára tetszett néki
csipkés réklim, bő szoknyám.
Fönt dalolt a holdkaréjon,
onnan szállott le hozzám.
Ki is vagy te furcsa madár,
megkérdeztem csacsimód.
Hiszen én még sose láttam
aranycsőrű zöld rigót.
Ó, hát ki is hitte volna?
Két fülemmel hallom már:
– Én vagyok a mesebeli
elvarázsolt kisbojtár.
Ha elmúlna a varázslat,
érte mindent megtennék.
– Fogadjál be a szívedbe,
ott tán boldog lehetnék.
Befogadtam, jól is tettem:
se fájdalma, se gondja.
Itt dalol a szívem mélyén,
nem is hagy el már soha.
Angyalföldiek
Játsszunk mókás játékot
te leszel a mackó,
én leszek a mókuska,
ágak közt csavargó.
Mókus lányka fülébe
akassz gyémánt függőt,
neked pedig veszek én
ébenfa fütyüllőt.
Elindulunk világgá,
rézkarikát hajtunk,
sátorfánkra ezüstből
csengőket akasztunk.
Ha ruha kell, az is lesz,
napsugárból szőjük.
Ha ránkszáll az alkonyat,
elbúcsúzunk tőlük.
Angyalföldi harangok
ne sírjatok értünk.
Vidám pesti gyerekek
semmitől se félünk.
Az ószeres dala
Itt az ószeres,
aki mindent vesz.
Csengő pénzem
nem ad gondot,
mindenféle
ringyet-rongyot
veszek,
veszek,
veszek!
Itt az ószeres,
fürge és szemes.
Kecskebőrt és
szűk cipellőt,
földre hullott
lyukas felhőt
veszek,
veszek,
veszek!
Itt az ószeres,
jaj, de érdekes.
Gyerekektől
tintafröccsöt,
nyafogást és
hosszú körmöt
veszek,
veszek,
veszek!
Testvérkék
Barna dombon
zöld berek,
kószál benne
két gyerek.
Egyik neve
Pannika,
másiké meg
Jancsika.
Málnát szednek,
zöld diót,
sose láttak
ennyi jót.
Csellengnének
estelig,
de a zsákjuk
megtelik.
Anyu is már
vár rájuk,
megveti a
kis ágyuk.
Szalmán innen,
szénán túl,
szemecskéjük
lezárul.
Ringó hátán
egy halnak,
álomföldre
utaznak.
Mese a rongybabáról
Van nekem egy nagy babám,
rongyból varrta a mamám.
Két gyöngyszeme merengő,
fején pettyes keszkenő.
Szája arany fonálból,
velem eszik egy tálból.
Ő az őrző angyalom,
röpül is, ha akarom.
Ilyet te még nem láttál,
csodább minden csodánál.
Ha kíváncsi vagy nagyon,
benézhetsz az ablakon.
Dömötör meg a két csacsi
Falunk alatt kocsiút,
ki tudja, hogy hova fut?
Két kis csacsi ballag rajta,
nem gyújtanak vidám dalra,
búsabbak az ökörnél,
mögöttük ott lépdegél,
Csihi-Puhi Dömötör.
Mért búsultok, két csacsik,
kérdezhetném hajnalig.
Nem felelnek, csak ballagnak,
csülkeikkel nagy port csapnak.
Legelészni egy se mer,
furkós bottal rájuk ver,
Csihi-Puhi Dömötör.
De a rét az más világ,
gyönge fű és fürtös ág,
ez kell lám a két csacsinak,
erre-arra kacsintanak,
majd a nagyobb nagyot rúg,
menekül már, csak úgy zúg,
Csihi-Puhi Dömötör.
Víg dudaszót hallani,
jön haza a két csacsi,
mintha karonfognák egymást,
keringőznek a réten át,
de ki tudja, hol lehet,
merre oldott kereket,
Csihi-Puhi Dömötör?
Vakszerencse
Vízre indul
a vén halász,
mellette meg
ott kacarász
a kislánya.
Szeretnének
halat fogni,
hoznak is majd
két maroknyi
aranykárászt.
Vacsorájuk
nincs még nekik,
de hiába
meregetik
a rossz hálót.
Már a nap is
holtra hervad,
mikor fognak
egy fenevad
krokodilust.
Ó, jaj, jaj, jaj,
itt a baj most.
Ezt a Sátánt,
ezt a karmost
hogy egyék meg?
Jobb szerencsét
nem is várnak,
lesz belőle
a kislánynak
nagy cipellő.
Békalány
Barkafürtön lóg a béka,
Brekeg király ivadéka.
Zöld a háta
iksz a lába,
bús szerelmét furulyázza.
Más se tudná némán tűrni,
örökké a parton sülni,
vízben ázni,
mindig várni,
jöjjön érte egy királyfi.
Valahol egy királykastély,
híreket hord onnan a szél,
ha lehetne,
oda menne:
koronája gyöngyház lenne.
A csíz meg a kislány
Száraz ágon sír a csíz,
ó, a balga legényke,
kék szakálla csupa víz.
Kislány jön a réten át,
megszánja a pityergőt,
felé nyújtja szösz haját.
Kaphatsz kölest, tökmagot,
de előbb a szemedből,
töröld ki a bánatot.
Néz a csíz a lánykára,
azt gondolja, jaj, de szép,
rárepül a vállára.
Nincs itt tüske, nincs itt sár,
kicsi lányka kis kontyán,
énekel egy kék madár.
Az álmodozó madarász
Túl a dombon van egy ház,
ott lakik a madarász.
Öreg ember, csupa ránc,
nem kell neki már a tánc.
Tegnap el is mekegte,
nem megy ki a berekbe.
Éhet, szomjat jól bírja,
madarásszon a fia.
Érti már a csíziót,
lépre csalja a rigót.
És ha nem lesz madárka,
az se dönti halálba.
Kitotyog a nádashoz,
onnan kövér potykát hoz.
Cinkét fogni jó dolog,
potykát enni jobb dolog.
Ha jól lakott, hanyatt dűl
fölötte az ég derül.
Elfelejti száz baját,
csukott szemmel csodát lát.
Harangvirág, gyöngyvirág
táncol, dalol a világ.
Fatányéron sült halak,
fent meg rigók szállanak.
Tavaszi játék
Szél boszorka
megint tombol,
forgó tölcsért
kever porból.
Ég és föld közt
semmin hintál,
megtépi a
rózsák szirmát.
Girhes szúnyog
vízibolha
bemenekül
a bokorba.
Legmélyén a
fűzbozótnak
hűs levéllel
takaródznak.
A vad szél már
el is szállott,
felkacagnak
a virágok.
Cinicál a
szúnyogocska,
ugra-bugrál
a kis bolha.
Rügyfakadás bimbónyílás
Rügyek és ti bimbók
szép a nevetek,
szebbek legyetek
rügyek és ti bimbók.
Rügyekből a levél
szépen kibomlik,
hű lesz majd holtig
rügyekhez a levél.
Bimbóból a rózsa
szépen kifeslik,
fényre törekszik
bimbóból a rózsa.
Pirosra telt rózsák,
mint a gyerekek,
játszom veletek,
pirosra telt rózsák.
Japán kakasom
Van nekem egy
japánföldi,
vörösszemű
kakasom.
Kérték már a
cirkuszosok,
félvilágért
nem adom.
Elszomszédol,
tökmagot lop,
bosszantja a
zsugorit,
hajnalonként
föl a naphoz
pántlikákat
kukorít.
Májusi vers
Ahol én születtem,
virágok
nem voltak.
Ahol én felnőttem,
madarak
nem voltak.
Ahol mostan élek,
tűzrózsák
ragyognak.
Ahol most dolgozom,
ércrigók
dalolnak.
Fejem fölött
nagy vörös
csillagok.
Álmomban is
védenek
vaskarok.
Szeretlek én,
Angyalföld,
új hazám,
dicsértessél,
szép május
hajnalán.
A kivénhedt ladik
Piripócsi vén ladik
tudod-e, hogy hol lakik?
Elhagyott csűr fenekén
porban hasal, olyan vén.
Lánca, padja szerte-szét,
penész rágja fenekét.
Éjszakánként hallani,
kínozzák az álmai.
Ne szomorkodj, félbolond,
dorgálja a teli hold.
Hidd el, hogyha azt mondom,
ringsz te még a habokon.
El is hiszi a szegény,
megszállja a jóremény.
Dolgos ember, ha lehet,
verjél bele szegeket.
Nagyon, nagyon szeretne
kiúszni a tengerre.
Kurta Pista
Huszonkettő, huszonhárom, huszonnégy,
megint négy,
megint négy.
Kurta Pista hová mégy?
Kimegyek a Tiszához,
halakhoz és csigákhoz.
Halat fogok pecával,
csigát fogok szitával.
Huszonkettő, huszonhárom, huszonnégy,
megint négy,
megint négy.
Huszonötös, huszonhatos, huszonhetes,
makk hetes,
tök hetes,
Kurta Pista ne nevess.
Bizony én csak nevetek,
sült halacskát ehetek.
Halacskára friss csuszát,
hajtsa más ki a gulyát.
Huszonötös, huszonhatos, huszonhetes,
makk hetes.
tök hetes.
A gonosz tyúk
Ihaj, csuhaj, kis korsó,
forog, forog száz orsó.
Tyúkanyó meg kárálja:
felszállok egy fácskára.
Zöld erdőben zöld fára,
gazdasszonyom kárára.
Gonosz tyúk már fel is szállt,
tojása is vele szállt.
Ha lepottyan a földre,
lityi-lotty lesz belőle.
Telihold
A hold,
a hold
hálót vetett a tóba,
fényhálóval sötét tóból
aranyhalat
akar fogni.
Hej, haj,
ha én
aranykárász lehetnék,
beúsznék a
holdhálóba,
ég vizében
lubickolnék.
Mese is meg nem is
Volt egyszer egy postagalamb,
csodájára népek jártak,
bronzcsőrében levelet vitt
a szegedi nagymamának.
Fent a felhők között szállott,
szárnya arany, lába kék volt,
ha az útról visszatérült,
mint egy hangszer, úgy turbékolt.
Nekem is már hozott postát,
ilyen csodát ki se látott,
két kis szárnya csücskén lógó
két óriás elefántot.
Rezes szarvú hold fényében
táncoltak és énekeltek,
éjszakára egy gyékényen,
velem háltak, úgy szerettek.
Postagalamb, aranygalamb,
dunna-fülű elefántok,
hebehurgya kiskoromból
így emlékszem vissza rátok.
Ha nem hinnéd jó pajtásom,
kérdezd meg csak akkor mástól –
a két süket elefánttól.
Biztató
Építők, építők,
világot szépítők,
ragyogó ég alatt
húzzatok magasba
vasbeton falakat.
Ácsok és kovácsok
jól megvasaljátok
házaink új sorát,
föléjük tegyetek
vörösréz kupolát.
Esteledik
Füttyög már a fülemüle,
hintázik a holdsugáron.
Kint ülök a rózsakertben,
Tökmag Tónit idevárom.
Tökmag Tóni tökfejű is,
akkor is sír, mikor nevet,
bús szeméből éjjel nappal
itatja az egereket.
A nagy ég már felöltötte
kék aranyát, zöld ezüstjét,
gyere ide, Tökmag Tóni
hallgasd meg a fülemülét.
Függelék
Valami készül
1905–1908
Álmok temetője
Ha az illatos, csöndes éjszakára
Bíbor fényt szór a hajnal pirkadása,
A köd homálya titkon megremeg
S eltűnik a halvány csillag sereg; –
Az ólom-szárnyú szürkeség után,
Lassan kibúj az izzó napsugár,
Melytől a harmatos rét újra éled;
Megkezdődik a küzdelem, az élet. –
Milljók testén áttör a kínok réme,
Megmozdul az erő remegve félve.
S a felriasztott lelkek csöndes álma:
Belé-fullad a munka vad zajába.
Csábítás
Jertek ki velem holdas nyári éjjel,
Hol a szabad természet vár reátok,
Szerelmes ifjú párok.
A borongó ősrégi szenvedély,
Mely ifjú szíveket tipor agyon,
Szilaj vérrel hadd forrjon szabadon,
Nyílt mezőnek virágos szőnyegén!
Ott, hova engem űz a vágy,
Nincs ál-szemérem, ál-szenteskedés;
Enyhe szellő hordja szét
Buja virágok hímporát. –
Jertek ki hát egy holdas nyári éjjel:
És számotokra szebb lesz ez az élet,
Mire a mosolygó hajnal fölébred.
Szegénység
Özvegyen maradt beteg gyermekével
Az anya; s nincs ki szánja őket.
Piciny kezével a remegő gyermek
Félve simítja a sötét redőket,
Melyet arcára véstek a bajok.
S szól: „mamuskám éhes vagyok!
Nézzed csak, hogy remeg minden tagom.
Úgy ennék már egy kis levest;
Tegnap kalácsot ígértél nekem. –
És ma eljött megint az est,
De én színét se láttam a kenyérnek.
Csak egy falatot adj, mamuskám, kérlek.”
„Nincs, gyermekem, nem adhatok;
Mára egy morzsa se jutott neked.
Várjál hát újra holnapig;
Hajtsd nyugalomra piciny fejed,
Életem biztató reménye,
S álmodjál szépet jó anyád ölébe”…
Elhallgatott az éhes gyermek;
Halvány arcára gyönge pír szökött,
S mint méla hold a felhős égen,
Álomba merült a rongyok között…
– Így talán néki is gyönyör az élet:
Míg fel nem ébred…
„Jóakaróimhoz”
Ítéljetek csak: én haragtok
kacagva nézem;
S ha ma legyőztök holnap ismét
Kigyúl a vérem!
Mert tüske-mezőkön, ha nyíló
Virágot látok,
Agyamban újjá születnek mind
Az álmodások.
Oda vágyom, hol vége szakad
A szenvedésnek.
Ahol az embermilliók is
Gyönyörben élnek.
S jöhet „barátim” megvetése,
Tévelygők átka: –
Nem hajtom szolgamódra fejem:
Szennyes igába,
Én: a tűz, s forrongó gondolat
Bús magvetője:
Hajnali piros napsugárnál
Megyek előre!
Az élet vándora
Az élet vándora vagyok.
Véres bozótok közt,
Ahol a szenvedés máglyái égnek
És ezredéves átok
Ostromolja kék kárpitját az égnek,
Ott, pőre testtel járok…
…Ifjú voltam, hogy útra keltem
És magasan szállt lelkem
A tövises tarlók felett.
– Míg lenn a kígyók csipkedték lábam. –
Az elhagyott ösvényen túl
Egy új világot láttam:
Hol az erdőben, réten s mindenütt
Hova csak a természet napja süt,
Tövis helyett: mosolygó rózsa nyílott.
Ahol nem hervad el,
Mint falevél a száraz ágon:
Kora tavasszal ifjúságom
De a gyönyörből is kijut majd részem,
Még mielőtt a sír beföd.
S játszva intett felém a téli köd
Remegő fátyolán keresztül,
Mint csillogó lidércfény:
Ezernyi biztató remény.
…De mi egykor felém aranyport hintett,
Az csak álmokra épített
Csalóka délibáb volt.
Helyébe szegődött már évek óta,
Miként bús életemnek párja:
Koldusok szürke tarisznyája.
S míg nyugtalan lélekkel,
Az élet golgotáját járom,
Elnyűtt inaim roskadoznak
Terhe alatt a nyomornak.
Szememnek sincs már csöppnyi fénye;
Könnyes arcomra a bánat ekéje
Mély barázdákat szántott.
S azok, kikért a porba dőltem:
Kacagva gúnyt űznek belőlem.
Szívem se táplálják többé
Üres vágyak, hitvány remények.
Érzem, hogy örökké
Rabja leszek a pusztulásnak.
S ha sárral megdobálnak
A mocsárban tanyázó emberek:
Én szó nélkül tovább megyek.
Álmatlan éjszakán
Leszállt az éj, megszűnt a szenvedés;
Nyomorult vackán már pihen a család.
Most nem sírnak, csupán sóhajuk hallik
Olykor a szennyes félhomályon át.
Alszanak… s tán kenyérről álmodoznak,
Míg én, az álmok balga kergetője,
Pislogó, halvány gyertyafénynél,
Könnyes szemekkel nézek a jövőbe.
Egy eszme-óriás feküdte meg
Célokért lüktető, tüzes agyam;
Hiú remények, forrongó vágyak
Végtelenjében ringatom magam…
Képzeletem elszáll új századokba,
Átgázolva a bűzlő szennyet, sarat.
S a rozoga nyűtt asztal mellett
Csupán a lomha test marad.
Oh mily vidám, pompázó itt az élet!
Bárhogy kutatom: búra nem lelek.
Mindenütt amerre csak nézek:
Jókedvű, izmos emberek. –
…De kívül már virradni kezd…
Az éj sötétje lopva felderül
És a gyár őrjítőn éles füttye harsog
A jégvirágos ablakon keresztül.
Felriadnak a kis szoba lakói;
Sarokba kerül a petyhüdt vacok,
És a sápadt, kócos fejek fölött
Napsugárból font glória ragyog.
Álmos szuszogás veri fel a csöndet,
S e bús mártírjai az ős nyomornak,
Mint képzeleti, szürke árnyak,
Egyenként, szótlan elosonnak.
…Egyedül maradok… s a sok ábrándból,
Melyet az éjszaka halomba raktam,
Egy új dalt szül a lázas elme…
Ott van az én birodalmam…
Virágok közt
Távol a zsibongó város zajától,
Ha egyedül künn a szabadban járok,
Hol körülöttem nyíló vadvirágok
Díszsátora alatt pihen a határ,
Vérző szívembe visszaszáll,
Mint üldözött sas a pusztaságba,
Szunnyadó harci tüzek lángja.
Fáradt agyamnak sincs többé otthona.
Új gondolatok űznek folyton oda,
Ahol nyoma veszett az éjnek.
Születnek vágyak, új remények,
Föl a magasba, hol az eszme-nap ragyog,
Melyet el nem mosnak a szennyhabok
És érzem, hogy tüzel a forradalmi láz,
Amíg ronccsá nem tépi a pusztulás.
S még itt lenn a földön, hol örök a tél,
Rabláncra fűzött koldus emberek
Egymást gyilkolva, koncért küzdenek:
Borongó lelkem újra szárnyra kél,
S mint sellő, a szabadság hirdetője,
Csapongva száll egy szebb jövőbe.
Betegen I.
Várjunk… amíg nem késő:
Nem kívánom, hogy elhervadj velem;
Menj bátran… téged hív az élet; –
Ne pirulj! – én megértelek…
Légy boldog… s többé rám se gondolj;
Ne törődj a rejtett sebekkel;
Csókold meg egyszer lázas homlokom, –
Aztán felejts örökre el.
Így… most menj és keress egy más barátot,
Vágyaktól lángoló forró szívet,
Ki majd lágy suttogó szavaidért,
Vad perzselő csókkal fizet.
Te erős vagy… de én csak szürke roncs:
Miért maradnál itt velem?
Arcodon a vér majd ki csattan, –
De engem már elért a végzetem.
Az én szívem már csak halkan dobog;
Ágyamnál új menyasszony áll,
És fakó ajka rémesen kacag…
– Vigyorogva les rám a csúf halál…
Mért nem hagyod el hát e síri fészket?
Komor falai hozzád nem illenek.
Menj bátran… téged hív az élet; –
Ne pirulj! – én megértelek.
Anyámhoz
Emlékszel-e még, jó anyám?
Midőn ott künn a szűk koldustanyán,
Hogy el ne söpörjön a zápor,
Meghúzódtunk egy rongyos szalmazsákon?
S hogy ne legyen üres a tál,
Dolgozni te a gyárba jártál;
Dohányt törtél s nem félted a levegőt,
Bár tudtad, hogy öl, mégis eladtad erőd,
Hogy fiadnak kenyeret hozhass érte:
– Némán folyt értem arcod verítéke.
S ha letelt a sorvasztó munka napja
Kitárt karokkal futottál haza,
Hogy a gond-terhes hosszú éjeken
Menyországról mesélj nekem.
S ha elszenderedni láttál,
Pislogó olaj-mécs-világnál,
Fejem fölött szent nótát énekeltél,
Melyre sivítva válaszolt a szél.
Életemhez forró szereteted
Könnyezve szőtt gazdag reményeket.
S hogy nékem jusson jobb falat:
Száraz kenyéren tengődtél magad.
Mégis ma, öreg napjaidban,
Az álomkép megtépve tova illan.
Arcodba vágja a rideg való:
Egy fiad van, az is: csavargó.
Csavargó lettem, rongyos koldus;
Amerre járok, utam is borús:
Szürke fátyol feküdt a tájra;
Kihalt az erdők dallos csalogánya.
Virág sem nyílik nékem a mezőn;
S bár pihenni vágy lankadó erőm:
Utam ott vezet a szirtes halmokon,
Hol messze hangzik lázadó dalom.
A boldogság nékem csak álom;
Lelkem nyugalmát ott találom,
Ahol a bánat, szenvedés honol
És ellenem jöhet az ég s pokol
Valamennyi vad ördögével:
Utam el nem födi az éjjel;
Zúghat az istenek bősz átka rám. –
Csak te ne vess meg, jó anyám!
Hiszen te ébresztettél, jó anyám, fel;
Te mondtad, hogy szeretni kell
Egyenlőn minden embert, aki él.
Azt hitted, hozzám sosem fér
A harag s gyűlölet tisztító tüze;
De elfeledted, hogy születésem helye
Koldustanyán volt, hol a zord enyészet:
Vasakarattal lázadásra késztet.
Emlékezz vissza az elmúlt időkre,
Míg agyad a jobblét fonalát szőtte,
És papokhoz hordtad filléreid,
Hogy áldjon az isten, – s mit kaptál? semmit.
Csupán elkészítettek az éhhalálra; –
Ne hallgass hát a szédelgők szavára!
Hadd bújják csak maguk a templomot,
Te pedig gyűlöld a csúf zsarnokot,
Ki gazul reményeidbe lépett,
S velem együtt szeresd a népet. –
Ne sírj! de küzdj ott, ahol küzdnek ők,
Hiszen testvéreink az éhezők.
Hálából
Olykor a lét harcában ha elmerengek,
Millió bajom felett könnyet se ejtek.
Hisz így gyönyört is nyújt az élet,
Míg a forrongó szív rohanni késztet,
A küzdelmek zúgó örvényén át,
Nem tűrve a határt,
Oda, hol a szabad jövő terem.
S ha úgy néha borongó lelkem
Legázolt tavaszi mezőkre tér,
A pirkadó hajnal fényénél
Mosolygva rózsát hint felém
Színes öléből a remény.
De egykor az ábrándos napok után,
Ha majd szívemből is kiég a vulkán,
S fölém borul a gondok szürke éjje:
– Szép álmaimnak vége.
Mint hamvadt üszköt összetörve,
Bekaparnak valami szennygödörbe,
És hálából, mivel rám könny se pereg,
Vígabban súgják majd az emberek:
– Nem kár, hisz rossz volt minden porcikája:
A lázadás tarka mezőit járta.
Szerelem
Olykor, ha érzem testemen
Átsiklani tüzét a szerelemnek,
Ábrándos versek nem teremnek
Vágyaktól lángoló szívemben
És nem írok mosolygó szem-párról,
Mint felhevült poéták,
Midőn magát a testet kívánják…
Kiröppennek lelkem mélyéből
A zsibongó kéjes leheletek. –
Szeressetek.
Amíg forr véretek, az ifjúságnak
Szedjétek fel minden gyönyörét,
Melyet a természet buja ölén
Az élet pazarul szerte hintett.
S ha el jő a perc, hogy szívetek párja
Forró vad ölelés közt kéjbe döntsön,
Hagyjátok: az erkölcsön
Hadd rágódjék csak a jámbor filiszter,
Kit elemésztenek a kínzó vágyak,
Még mielőtt elérne
A mámor tengerébe.
Hallgassatok a szív szavára,
És a boldogság rózsa-fája
Virágot néktek is terem;
S az elhullatott könnyek árja,
Ha szabadon szeretve éltek,
Tarka szivárványt fon körétek.
Az én világom
Gyönyörrel telt élet, aranynak fénye,
Suttogó szellő altató regéje;
Dalban ringó kéjvárak,
Hol illatos szirének járnak,
S örökké szól a dínom-dánom:
Ez nem az én világom…
Mosolygó égbolt, bíbor napsugár,
Szerelmét zengő rabmadár;
Kihalt tüzű szemek, hamis virágok,
Mámorban fürdő koronás királyok:
Tivornya, gondtalan henyélés, álom:
Ez nem az én világom…
Üres kacaj, pénznek csöngése,
Tündérek tánca vigadók zenéje,
Hol megfagyott szívek elszédült lelkek,
Poklok lakói Istenekké lettek; –
Én oda sohsem vágyom,
Ez nem az én világom…
Pihenő felhők, ködbe fúló hajnal,
Szíveket tépő milliónyi jajjal;
Mennydörgés, villám, lázadó vér, átok,
Célokért küzdő büszke proletárok.
Tűzben ég lelke férfinak és nőnek;
A bús tanyán, hol szárnyaim kinőttek,
S e lázadók közt keresem a párom:
Mert ez az én világom.
Öngyilkosok sírjánál
Egy falusi temetőben
Nem is tudom már, hogy kerültem oda
Valami titkos álom üldözött.
Céltalan, mint egy alvajáró,
Bolyongtam a kopár sírok között.
Őszi alkony borongott már a tájon,
Hervadt volt minden s színtelen,
S mint a közelgő éjnek hírnöke,
Tört sugár játszott a kereszteken.
Köröttem a rőt fűben szerte-szét,
Díszeiként a néma kertnek,
Megtépve az idők viharától,
Vén korhadó fejfák hevertek…
Majd halkan megnyílt a rozsdás kapu,
S lopva surrant egy nő-alak,
Oda, hol az öngyilkosok csontjai
Porlanak a kuszált sövény alatt.
Megállt egy frissen hantolt domb előtt;
Fiatal volt, piros gyermek-leány;
Kedvese pihent a zord sírfenéken,
Elvérzett sebbel homlokán.
Beszélni kezdett a sír-lakóhoz
És suttogó szavait lágyan
Hordta szét a hűvös szellő,
Az elpihent kínok honában.
„Jertek ki, büszke erkölcs bírák,
És gyermeket nemző zsarnok szülők,
Boruljatok a nyirkos sírhalomra,
Hajtsa meg cifra koronáját a gőg.
Mert ti pokoli önzés mámorától,
Gyönyört hintő áldás helyett,
Két együvé forrt érző szív közt
Vágtátok el a vért-lökő eret.
De nyíljanak a szürke hantok is,
Hogy álmait a szív valóra váltsa.
Vérig perzseli remegő ajkam
A le nem csókolt kéj parazsa.
Egy pillanatra jőj csak vissza;
Nem kell a fény, a bűnös kincs-halom;
Szerelmes lázban ég egész valóm
Tiltott csókodra szomjazom.”
– – – – – – – – – – – – – – – – – –
Kormos éj jött az est helyébe;
Baglyok huhogtak fönn keservesen.
Hívó szava elcsuklott a leánynak
S zokogni kezdtünk mind a ketten…
Ott künn a zord falusi temetőben
Nékem is megvonaglott ajkam;
Ő a kihűlt szívű halottat, –
Én meg az élőket sirattam.
Utolsó dal
Borongó őszi alkonyat volt;
A nyüzsgő utca már pihenni tért,
Csupán a fényes úri lakból hangzott
Rikoltva a víg nóta szerte-szét.
Kívül pedig a szürke fél-homályban,
A sárguló cserjék között,
Könnyes szemekkel állt egy ifjú:
Képzelete a múlttal küzködött.
S míg fölötte gyöngyöző bor tüzétől,
Kéjt-osztó csóközönben égtek,
Beteg lelkének vérző húrjain,
Epedőn búgva felszakadt az ének:
„Szerettelek!
Szívemben a tűz csak érted égett:
S mert nem halmoztam hitvány kincseket,
Gúnyosan az arcomba nevettél.
És ma az egykori rongyok helyett,
Bár suhogó selyem díszíti vállad:
Én álmaimban mégis sírni látlak…
Kibomlott hajjal mint rémképet,
Zokogva látlak közeledni máris,
Oda, ahol majd néked is jut egy
Árnyékot nyújtó zöldelő oázis.
Hol könnytől ázott bús madonna arcod
Nem kell pirulva eltakarnod.
S míg téged a szeretők csókja éget,
Belé sírom neved az éjszakába,
Mert érzem, egykor roskadó inakkal
Visszahoz utad a koldustanyákra.”
Letört virágok
Szerették egymást tiszta szerelemmel,
S hogy némi gyönyör is jusson belőle:
Egy gyöngyharmatos reggel, csókot lopni,
Kimentek a virágos temetőbe.
Fiatal volt még mind a kettő;
Rózsás arcukról mosolygott az élet,
S szívükben, mint valami égi szikra,
A vad érzelmek buja tüze égett.
Mégis oly félve, szótlan nézték egymást.
Mint valami együgyű szentek,
Kik igazán szeretni is csak
Úgy néha, álmaikban mertek.
S míg ők zsibongó vágyban égtek,
Az elkorhadt kerítés mellett
Egy félig ásott sír-gödör
Lágy, biztató hangon beszélni kezdett:
„Szeressetek, miként a szív kívánja,
Melyből a szilaj mámor árad,
És forrjon szabadon a lázadó vér:
Hadd oltsa el az égő vágyat.
Ne játsszatok az izzó szenvedélylyel,
Amely epedve kéjes csókra vár:
Úgyis csak egyszer éltek s aztán,
Mint hervadt virágot, letör a halál.
Hozzám vezet a ti utatok is,
Ahol jéggé fagy a forró szeretet,
S a földnek undok férgi
Szívnak a szűzi testből életet.”
Mire feljött a nap: csöndes lett a táj,
Csak az ősz sírásó szórt átkokat,
Hogy az éjjel megint letörte a „szél”
Kertjében a legszebb virágokat.
Mondd, hogy: akarom!…
Mondd, hogy: akarom! – és elérted a célt.
Nincs többé gát, mely visszatartana;
Miként zátonyra jutott gyönge bárka:
Meddővé vál a Nérók nagy hatalma.
Ne rakj oltárt a lomha múltnak;
Ne küzdd le botorul véred ha lázad,
És a burjánzó, kérges gaz helyett:
Ígéret földjét éri lábad.
Éleszd föl szunnyadó tüzét a vágynak;
Ne húzódj vissza tunyán a bozótba.
És szűz liliom nyit majd szirmokat,
Hol eddig vért ivott a róna.
Apostol-úton
Milljók reménye hint sugárt a tájra
És glóriát vonnak fölém az álmok
Míg köszöntve az új-kor emberét
Sötét ingovány közt dalolva járok.
Feledem a ma kínjait s nem érzem
Sebeim hogy nyílnak sajognak
Lehűti hó-szín lázas homlokom
Üde szellője az új-kornak.
És elmosódik váza is a múltnak.
Ha szárnyat ád az édes álmodás
Piros tűz gyúl köröttem s feltűnik
Az én világom a kéjdús csodás.
Ilyenkor virulás köszönt felém
Előttem harmatos rügyek fakadnak
És kéjes csóközönben fürdetnek
Sóvárgó hamvas női ajkak.
S ha visszaesem a gazos ugarra
Ölelem a rögöt: mely issza vérünk
Mert érzem ez lesz az út melyen egykor
Az ígéret buja földjére érünk.
Mosolygva permetezem hát véremmel
A pislogó vágyat fonnyadt virágot
Amíg a küzdelem sivár porondján
Az eljövendő napkelésre várok.
Demimonde
Elég volt már a hamis fényből
Sugaraitól könnyezik szemem
S hiába töltöm az öröm poharát
Nékem az is csak kínokat terem.
S úgy érzem mintha vérzene a szívem
Ha lábam rózsás szőnyegekre hág
Nem izgat már a langyos párfüm illat
Számoljunk hát le óh feslett világ.
Gyönyöriddel fertő borult fölém
Lopva kiszívták a velőm a vérem
S míg tépték bájim szűz leánymezét
Mindenki élt csak én nem éltem.
Hasadj meg hát te csillagtalan éjjel
Szennyes gyönyörnek titkos fátyola
Utálom már e lepke sorsot
Hol nincs a csóknak mámora.
Futni vágyom a hideg lámpafénytől.
Hol egykor a parázna bűnre lestem
Hol izzó tűzben ringatott a kéj
– De megfagyott a lelkem.
Valakire várok…
Epedőn vágyva valakire várok,
Valakire, kit nem csókoltak mások.
Kinek még üde, harmatos az ajka,
Kinek az élet rózsaszínű álom,
Ki lelkemben izzó dalt fakaszt
S álomba ringat lázas éjszakákon…
Hej nem az vagyok már, ki voltam régen
Hamis a csókom, könnyem, ölelésem.
Szomjúság éget az örömpohárnál;
S ha rámborul a gyilkos, lomha este:
Babonás hittel valakire várok,
Valakire, ki engem is szeretne.
A rokkant
Egykor aranyat gyúrt a sárból,
S álmodott ő is szerető családról,
Hol megpihenhet élte alkonyán.
– Most nyögve ajtóról-ajtóra jár.
Remegve cipeli fonnyadt testét,
A csillogó utcákon szerte-szét,
S hol másnak a jólét üdve kél
Egy célja van csak – a kenyér, kenyér.
Nem vágyik már a fényre, csókra.
Cafatokban fityeg le róla:
Sár-foltos tarka rongy-ruhája.
S ha leszáll az éj, – hogy pihenni térjen, –
Valahol künn a határszélen:
Egy rodhadt szalma-boglya várja…
Keresem a hajnalt
Nyíló sebekkel, bús magános ember,
Kábultan nyögve kúszom a homályban.
S míg gyötrő lázban messze száll a lelkem:
Vércsöppek égnek a porban utánam…
A láng-pillás vörösszemű napnak
Kacér tüzei már kihunytak régen;
Köröttem vad, kósza röhej csendül
A sirámos öblös fekete éjben.
Sok százezer árnyék kullog utánam:
Megsebzett sasok, éhező titánok.
S az elcsigázott, szomjas agyvelőknek
Új, nagy igékről prédikálok.
S mintha fodros lángnyelvek nyalnák körül
Notre-Dame penészes tornyait:
Kipirulnak a sápadt Krisztus-arcok
És vészt jeleznek zörgő csontjaik…
Tompa, csillagtalan fekete éjben,
Hol sírva cammog az erő, a vágy,
Keresem a merész, kacagó holnap
Éjt-ölő fáklyás hajnalát.
Újra a gépnél
Bontsatok szárnyat holt melódiák,
Merész dalok, vörös csatárok!
Nem féltem szűz mosolytok a vésztől:
Csendüljön át halk muzsikátok,
Hol csontját őrli egy egész világ.
Sírjatok dalok, szívem bús zenéje,
Hiszen itt minden oly kopott, sivár,
S mint valami elátkozott szennyes
Kriptafenéken, hangtalan jár
Köröttem ezer életunt legény.
Fekete pelyhek úsznak a homályban;
Lassan szitál a durva füst, korom –
És én a lompos fáklyalángok mellett:
Fáradtan hajtom lázas homlokom
A csattogó hideg acélra…
Hej, ti, vékonydongájú nyűtt legények,
Vértelenek, süketek és vakok!
Öleljetek horpadt kebletekre:
Ma én is a testvéretek vagyok:
– Falat kenyér az ideálom.
Luciferhez
Üdvözlégy, lángok ura, átkos pártütő!
Rajongó lelkesedéssel köszöntlek!
Egy satnya, vértelen világ helyett.
Ők nem értik meg ragyogó igéid;
Kopottlelkűk tunyák betegek.
De énhozzám te állsz a legközelebb,
És beragyogja szívem a hatalmad.
Mert te vagy az örök tűzmag, a vágy,
– Melyben elveszik az egész világ;
Benned fogant az ősi nász az élet.
Tiéd a gondolat, a fény, a bűn,
A sirám, a kedv, a csók és az eszme,
És te vagy a szörnyű Jehova,
Kiben a világ üdve átka él.
Valami zord, csodás, nagy éjszakán
Szívemre forrott a szíved s azóta,
Ha olykor földet ér a szárnyam,
Te feszíted meg fáradt izmaim;
Szent, olthatatlan lángokat gyújtsz bennem
És forralod a vérem, a velőm,
Hogy ne legyek a régi mása.
Üdvözlégy, lángok ura, örök hatalom!
– Kiben a világ üdve átka él;
Veled futja be kósza lelkem
Az eltévesztett, átkos életet.
S bár csókolj, üdvözíts, vagy ölj meg;
Ragyogó lángszekéren emelj föléd,
Vagy üsd csapra vérem az útközépen.
Téged dicsér jégfagyos ajkam,
Amíg ronccsá nem tép a pusztulás.
A halál kutyája
Alig borul el tűzszeme a napnak,
Az égre nyúló kék hegyek során,
Babonás, kósza fény szűr ablakomba
És pokollá varázsolja a szobám.
Fájdalmas, tompa hangok szűrik át
A kénszagú, fülledt levegőt;
Megremegnek az izzadt üvegtáblák
…Ilyenkor áll meg az ajtóm előtt.
Benéz hozzám, mintha valakit várna
S csetres pillái alól rám hunyorít,
Mint egy temetői fekete lámpa.
Hideg fogát lopva húsomba vágja,
Aztán vonítva csatangol tovább
A halál vérivó, sovány kutyája.
Az én nászom
Velőt-forraló szörnyű éjszakákon
Van az én nászom.
Velőt-forraló szörnyű éjszakákon
Midőn bomlott szívembe markol
A mámor és vágy: párnáim alól
Pipacs-arcú mezítelen asszony
Vérszító lázas nevetését hallom
Azét ki velem virraszt éjeken át
S ha rám lehelte izzó mámorát
Kuszált fejét búsan ölembe hajtja
És reggelenként holtra fagy az ajka
Hej az én nászom
Egy kéjbe fulladt részeg álom.
Éjszakáimból I.
Mara
Ágyad szélén virrasztom át az éjet;
Szövöm a bút mit emléked árnya vet,
S véres szemekkel, két karomra bukva,
Zokogva suttogom neved.
Vad, perzselő csókodra szomjazom –
Hol vagy örökké kacagó Marám?
S a kormos mécset százszor is elojtom
– Hátha sötétben jönne tán…?
Kereslek, hívlak… de hiába
S az ócska holmi néha megropog,
Mint, hogyha sírni kezdenének
A por belepte néma bútorok.
Tudom, Marám, tudom hiába várlak!
A te ajkad már jégfagyos kemény.
S hiába hív vissza beteg szívem:
Te nem lehetsz többé az enyém.
Én
Az örömeim néma elmúlások
Búsan nézek a kacagók után
Vereslő nyárban dideregve járok
S az enyémek a holnapok csupán.
Betegen II.
Köröttem vad nászban fürdik az élet;
Milljókat büntet s üdvözít a mámor, –
Csak rajtam ül tort az enyészet.
Az én szívemnek nincsen vágya;
Megölte bennem az ős lángot
Egy régi csóknak örök átka.
Magdolna-csók volt az s mint a lehelet,
Tele sistergő tűzzel, vággyal.
– Vissza adnám, de nem lehet.
Bomlott betegen sínylek azóta,
S nem csókol vért fakó ajkamra,
Legyen bár az asszonyok asszonya.
Míg ő a párzás szent tüzében égve,
Szomjas ajakkal forró kéjt lehel:
Vacogva bukom az ölébe.
Remegnek karjaim puha derekán,
S hiába szívom részeg csókjait:
Savós a vérem és hideg a szám…
Nem hoznak nékem már semmit a napok;
Vad kacajjal futok az éj elébe,
Hiszen titokban tán halott is vagyok.
Vörös vizeken
Dagadó, büszke vitorlákkal,
Lángtarajos vörös vizeken járok…
S hajómat búgva verik a hullámok;
Megyek új hajnalok elé!
Megvették lelkem a bús éjszakák;
Túlsó parton merész, nagy tüzek várnak.
Maradjatok el hát,
Ti leboronált, szürke tájak.
Mit érnek ott az álmok, alkotások,
Ahol csak süketek vakok tanyáznak.
Éhesek dala
Hajrá, testvérek! ember-ordasok!
Korog a gyomrunk: bőgve enni kér.
Hajrá! most fut el mellettünk az élet,
ez a ragyogó óriás szekér
Petyhüdt a testünk: enni kéne,
S amíg loholva húzzuk az igát,
Nótát kopognak üres csontjaink, –
És szemünk előtt forog a világ…
Könnyes arcunkról lerí az éhség;
Nincsenek köztünk kéjre epedők.
Hej, élni vágyás volt a mi anyánk is,
De pusztulás lett a szeretőnk.
Kék ereinkben lassan forog a vér;
Nem ismerjük mi a gyönyört, a szépet.
S ha néha a jókedv szívünkhöz fér:
Sárosan csörtet át rajtunk az élet:
Ez az átokkal megrakott szekér.
Mikor a dalok születnek
Holt árnyak bukdácsolnak a falon,
S ami élő, az is csak: horkol. –
Egy elhízott pók szövi hálóját
Valami rozsdás lámpahorgon…
Titokban megáll vértlökő erem: –
Egy pók szívemre is hálót szövött,
S úgy érzem, mintha koporsóban ülnék,
Négy bús, fekete deszkafal között…
Valami kósza árny kerül fölém,
Pillámra szürke ólmot önt.
Sunyin pislog a zsíroscsésze lángja. –
Megjött vén szeretőm a csönd.
Hangtalan, selymes léptei nyomán
Szűz balzsamillat leng át a homályon;
Hosszúra nyúlnak az árnyak a falon,
– És testet ölt egy fényes, kósza álom.
Valami készül
Mikor az ég a földdel ölelkezik,
Tüzes szekerek jönnek a felvégrül.
Mikor az ég a földdel ölelkezik,
Csöndes lesz a falu: valami készül…
A sövényes, öreg tanyák felett
Lomha, bozontos felhők vándorolnak,
És bent az éjszemű kaszás legények
Valami nagy tüzekről álmodoznak.
Vihar készül a vén pipacsos rónán;
Szomorúak a régi nótás falvak;
Hej: új torról beszélnek az aratók…
Pezseg a vérük: élni akarnak.
Valami szép, dús aratásra várnak,
S szemükben tiltott tűz ragyog;
Vörös igék felett merengnek már.
A mélabús magyar parasztok.
Mámor
Szakítok véled, arany bölcsesség,
Te fösvény, csontkezű örök halál.
Szúrós tarlóidon bármerre lepjek,
Kongó sírok fekete öble vár.
Nem leszek tovább a gyönyör Lázárja;
Elég volt már a kínból, elég, elég!
Véresre horzsolt szívem rongyain,
Bűvös nászéjek rózsás lángja ég…
Félre hát most, te százszemű Cézár!
Pokol-tüzek, véres komédiák.
Legyen a ma egy részeg pásztoróra,
S kacagjon velem az egész világ!
Forrjon az ajkam bíbor ajkatokra,
Csókra szomjas csacsogó lányok. –
Csuhaj! ma temetem a lelkem,
Ezt a dérverte bús virágot.
Éjszakáimból II.
Éj van… és a babonás, szürke csendben,
Beteg szívemből, friss vér permetez.
Ne üssetek lármát jó emberek;
Tompa fájdalmak szörnyű éje ez. –
Itt lebeg most Marám bús szelleme,
Mélán, borongva, mint egy őszi álom,
És csókra nyújtja át fakó ajkát,
A reszkető, ezüstös gyertyalángon.
Hangjának halk csodás zenéje van:
Liljomkürtön zeng gyászmelódiát.
S ha felé nyújtom ölelő karom,
Hűvös szellő fut kis szobámon át…
Csitt! halkan… itt jár most régi szeretőm:
Szívemre bíbor vérkígyót hímez.
Kerüljétek ma házam jó emberek,
Krisztusi kínok szent nagy éje ez.
Játék – Élet
1909–1915
Ezt a könyvet testvéreimnek, az árva millióknak küldöm, egész szívemmel.
[Porból indultam…]
Porból indultam nagy nyarak évadján
És zászlót tűztem ki vad szakadékon;
De hiába vágyom most révbe jutni:
Fényfogó-sár lett koldus-ivadékom.
Körbe kerülöm százszínét a szépnek,
De soha másnak: magamnak nótázok,
S mint párzó-órán a nemes vadra:
Rámpuskáznak az ügyes orvvadászok.
Sorsom: a sorsa eltévedt aranynak,
Amit utca-kölykök vesznek, cserélnek
És nincs remény, hogy egykor célhoz érjek.
Kerék-utamnak nem lesz soha vége,
S míg követ hordok Ararát hegyére,
Jaj, határ-köve vagyok önmagamnak.
Szegénységemmel körbe, körbe
I. Szonett egy gyermekkori képemhez
Mint részeg piktor a dús palettára,
Csontos öklével rám vert az idő;
S mint kályhaforgács a sudár fenyőből:
Lett belőlem álmos istenhivő.
Ki hinné, hogy kétszer vagyok: magam
Tükör előtt s ez ó-papiroson:
Görbült derékkal, bűneim siratva,
S pufók kölyök, a tarka vánkoson.
Most itt ülök a kezdet hajnalán,
És százszor szólok fel hozzád imával:
Uram, legyek a nagyoknál nagyobb.
De megfeneklem lelkem bús taván,
S a falut visszasírom vad fiával:
Míg árva sorsom csillagokba dob.
II. Szüretidőben
Pusztán mered a kövér hegynek háta
És hordók törik a gödrös, szűk utat:
Nagyot nyelnek most száraz szolga gégék.
Csak egyedül a gazda nem mulat.
Egy asszonyt éhez ő és árva lelke,
Messze kerül a szürke bolton át
S míg varjak vérezik a dús gerezdet:
Bánkódva issza tavalyi borát.
Közös a sorsunk, árva ember itt;
Tőkét szúrtam én is álmaim hegyébe:
De más szedi le édes fürtjeit.
S míg gondok űznek hűs rónákon át,
Mint árva paraszt, szíve bánatában,
Csak szürcsölgetem lelkem bús borát.
III. Én és ők
Az aranyég már hűvös kékbe fonnyadt,
Távol mezőkön nyíl a bánat sírja
S a méla estbe, mintha értünk sírna,
Egy lusta csorda pléhkolompja kongat,
Míg pásztor-kézben fáklya gyúl a tarlón,
Hol messze tőlünk égi lámpák égnek,
Hálót vetni, barnabőrű népek,
Kedvesükkel mennek napsütött hajón.
Vágygyal röpülnek életük vizén,
S míg partravetve búsan ülök én.
Révbe jutnak ők a kék hegyek táján.
Az én hajómat hűs partok húzzák.
Engem bajjal raktak meg a puszták
S a téli árokba ferdülők árván.
IV. Magamhoz
Mondom magamnak gőggel némely este:
Fiam! te úr vagy és szabad hajós
S míg árva lelkem könnyeken hajóz,
Játszik velem a vágyak végtelenje.
S némely napon, ha álmaim sötétek,
Lezüllött szívvel kívánom magamnak,
Borát, búzáját a termő nyaraknak
És minden szép lányát a lagzis télnek.
De két szemem csak önmagamba bámul,
Mert nincs kiút az átkozott szobából,
Melyet rabsorsom vert körém határul.
S míg szállnak így az éjek és napok
Ha lámpám az úr véletlen elejti –
Ó jaj, koldus-szegényen meghalok.
V. Ének a nagy stációnál
Utolért a sorsom: bús paraszti vég.
S ki halk koldusa volt napos nyaraknak,
Fehér ágyán hűlt vágyaim havaznak.
Ó mélységes űr, hulltak-e így beléd?
Míg árva lelkem kék csillagokba nyúlt,
Egy őszi féreg házát belefúrta,
Így hull el, ki lelkében ül vasútra,
Mert az indulástól nincsen visszaút.
Ó nézd, hogy botlik télbe a fejem,
E görnyedt szekere sok férfibúnak,
Mit véges uccák végtelenbe húztak.
Most én vagyok az élet ejtett bárdja,
Ki felcsomózza rozsdavert vasára,
Szerelmesének vágyó két szemét.
Hajnali tűzjelek
I. Tavaszi bánat
Tavasz van, Uram, Tavasz!
(Én bor mellett ülök és siratom magam)
Tavaszi nap: tavaszi bánat:
Tavasz lobog a mélyre szántott völgyben
S az élet tüze tőlem messze ég.
Ó uram, megöl a bús siránkozó nóta,
Egy napon ledobom a féket
S mint paraszt suhanc a dús mezőről
Kék derűt hozok én is
És hozom a lelkem, ezt a sokszínű mezőt
Telve virággal és vággyal,
Hogy dévaj örömmel szökjem át az árkon
S tűzre rakjam szürke gondom.
Ó uram, hozom a vágyam, hogy tovább égjek
S nyelvelő csintalan szavakkal
Nyájat tereljek fel és mondjam az igét:
Hangos himnuszát a tűznek,
Mert, jaj, így örökön szennyes sárba hágunk,
Örökké féljük az időt
És örökké dadogunk és könnyes a szemünk.
II. Furcsa királyok
Kilenc napon és kilenc éjen,
Álmot aludtam hűs penészen.
Egy régi égi percre vártam.
Jaj, ez volt az én özvegyágyam:
Szörnyű ágyam.
És nem volt szabad mit se látnom,
De tegnap megnyílt vaksi álmom.
Tegnap daloltam, tegnap sírtam,
Dolgos kezemmel verset írtam:
Kőbe írtam.
Ma más guggol a hűvös kútba,
Nekem ígér a lelkek útja.
Göröngyös, görbe úton járok,
Erre járnak a gond-királyok:
Szép királyok.
Akikre sosem hulltak rózsák,
Nehéz utukat ködbe róják.
Nincs koronánk és nincs jobbágyunk,
Be furcsa is a királyságunk:
Királyságunk.
Mi ködbe, könnybe, vérbe járunk,
De nem követik fáradt lábunk.
Sok gróf között csak leng a létünk,
Testvérünkhez mi sohsem érünk:
Célt nem érünk.
A szívünk vágyát Isten mérte,
Jóhírünknek nem lesz vége:
Mert árva, nyűgös sorsunk sodra
Merészen fut az égi boltra:
Sima boltra.
Miénk a fényes égi pálya,
Szárnyunk nem ér az őszi sárba.
S ha jő a perc, hogy tűre tűzzön
Tovább futunk egy csillagtűzön:
Csillagtűzön.
III. Hajnali aggodalom
Ó jaj, mikor az éj bús szárnya porba hajlik;
Mikor az ablakon – mint lumpos legény a kedveséhez –
Vertaranyarccal néz be már a nap,
S már-már fogy a bútorok tompa árnya:
Ilyenkor látom magam csúf bajjal rakottan,
S égő két szemmel éhesen és várakozón ülni a csendben;
S mellettem a párom, sorsom bús felese,
Kit hozzám vert a gond és gondolat kanásza.
S most félve villan át négy könnyes szem a homályon.
Ó édes, bíboros hajnal, te titkos járású szörnyű jövevény,
Kit messiásnak várunk nagy nyomorunkra,
S ki rózsás kezekkel, mint régi mester, biztos vonással
Egy vonalban húzod át a tervet, mely előttünk áll.
Ó maradj még távol és lassítsd meg holnap is a jöttöd:
Van még pár rovásunk a gerendán.
Hadd, hogy szeressen két sok bajú ember,
Így egymást nem látva az áldott homályban,
Mert ki tudja, tán egy közeli napon már jéggé meredten
S a halál bús mezét felöltve várjuk,
Hogy szelíd derűvel öntsön el a reggel.
IV. Utolsó út
Öt óra van. Kint bús furulya zendül.
A domb tövén, hol gyöngyös dér harap,
Egy ember jő a földeken keresztül,
Üres iszákján vérzik már a nap.
Zúgnak a csöndben a nagytitkú erdők.
A barna tarlón durva szél viháncolt.
Most érczből szállnak a szelíd köszöntők
És régi búval ríkatják a vándort.
Rossz, sánta lába síkos útra jár ma,
Nem ég eléje szíves mécsvilág.
Meleg kunyhóknak csattan most a zárja
S most nyílik tán a legszebb csók-virág.
Beczézte régen őt is így a párja
És marasztalta csöndes álmú ház;
Hevert már ő is puha nászi ágyba,
De vad szívével útra ment a láz.
Álmodott furcsa, szép legényes álmot:
Dalolva nyargalt szűz partokon át.
Hívták magukhoz végtelen világok
S hulltak előtte rendre a csodák.
Ma vérbe álltak meg sebes bokái.
Csontján fütyülnek átkozott szelek.
Még vágyna egyszer messze, messze látni,
De mély a völgy, nem intenek jelek.
„Szemem elvénült titkokat keresni –
Áldott, ki vakon is hazatalál!
Tűz, víz, csikói kedv: mind semmi, semmi,
Ha nyűtt az inunk és itt a halál.
Ma nincsen út, min sorsom elvezetném
És minden vágyam sírva visszafut”
Így furulyált az árva ember s lelkén
Becsukódtak a szent aranykapuk.
Mély árokban lent pihenni tért meg.
Híg sárba szórta csillogó haját
S hogy csukló szája elmondta az áment:
Két szeme a kék csillagokban állt.
Mindenki szekerén
I. Az asszony dicséretére
Ó, te százszorta szebb és százszorta kecsesebb,
Valamennyi merev, szűz leánytestnél.
Ó minden szeszélyek, bűnök ékes háza, te,
Néked köszönhetem kevés gondtalan, vidám percem
És néked köszönöm a meddő párzások édes gyönyörét,
Ó törékeny, csodás serleg, melyből kóstoltam én is,
Önfeledten az édes, bíboros nedűt, –
Engedd eldadognom ma bús dicséretem.
A nagy életfáról most csak perceket szakítok;
Kétségbe ejt a magányos éji ború,
S miként az éhes, gyáva kalóz,
Hajóm sekély vizeken és a part tövében fut.
Este irtózva öntök friss olajt a mécsbe,
És rád gondolok a könnyeken, könyveken át.
Te drága, te dicső, te szent nagy bűnös,
Míg kis folyókkal lassan folyik a sorsunk,
Sokan, nagyon sokan alázattal hódolunk neked,
Mert nélküled bús bölcs elembe vesznénk.
Csak az érzi, hogy él, ki lágy édes melleden csünghet,
S ó boldog, ezerszer boldog, kit borús, nagy éjszakáján,
Nászforró karjaid visznek át könnyelműn a halálba.
II. Árva ember öröme
Néztem magam tegnap a tükörben:
Sápadt voltam és gyűrűk voltak a szemem alatt.
És benéztem lelkem mély tükrébe is,
És láttam benne Marám sápadt képét,
Egy leányét, ki szeretve messze elment.
Leszálltam lelkem mély tavába:
Ez az én örömöm: láttam drága képét,
Ő még szeret és boldog, mert halott.
Ez az én örömöm: hogy szomorú a lelkem,
Mert sima tükrén felbukkant a párja.
Ó gyászos idők könnyes végtelenje,
Bocsásd le horgod hitem sötét vizébe is,
És halászd fel gyakorta bús emlékeim a múltból,
Mint okos halász, a gyöngyöt halássza fel,
Tengeriszapból a sima sziklapartra;
És veszítsd el minden vágyam mi az élethez köt:
Mert boldog az, ki holtakhoz tér meg szeretni.
Tegnap néztem magam a tükörben:
Sápadt voltam és a szemem alá kék ívek hajoltak,
Mint őszi hold alá az udvar.
És most ez az én legnagyobb örömöm.
Tékozló lélek sorsa az őszben
Most égig ér a dolgos gazda kedve
A fáradt szív sok új napot világít
Pincéje borral és búzával tele
S nincs gondkötél, hogy kösse víg bokáit.
A részeg Bacchus rázza koszorúját
Cigány reszel a részeg népsűrűben
Csak én sírok, ki hosszú nyáridőn át
A vak tücsökkel Pánnak hegedültem.
S míg szántja földjét sorsunk magvetője
Arany veretben az őszi halom
Bezárom mélyen ajtóm, ablakom.
Félem a sáros esteli ködöt
Ki átjár az alvó vizek fölött
S halált vet el a hördülő tüdőkbe.
Záróének
Mint zárda mélyén kétkedő barátok,
Ha megtérnek, hogy bűneik kitárják:
Eloltom én is vágyam piros lángját,
S minden ajtót félve magamra zárok.
Uram, ma könnyel csordultig a lelkem,
Összetöröm öblös, keleti hárfám
S bár létünk, mint tudjuk, fekete márvány
Bánom, ha rólad öntelten fecsegtem.
Ma porba hajlok talpig összetörve:
Dacos múltamnak sírva gödröt ások,
Hogy rád találjon lényed bús gyümölcse.
S áldott ölén szent, nagy éjszakádnak,
Hadd legyenek mélyebbek az árkok,
Mik a szemem alá karikáznak.
Utcagyerekek
Ó nézzetek ránk és szánjatok,
Sírjatok, ha van még könnyetek a jóért,
Vérrel sírjatok, ha van még szívetek magatokért.
Mert mi is rokon vagyunk a nagy családból,
Mert ó, porba hullott mag vagyunk mi a legszebb fáról,
S bárha testünkön a csorba szennye gyászol,
Ereinkben mégis, mégis a csodás univerzum fordul
És egyszer talán nékünk is mondanák, hogy: Ember!
Ó nézzetek ránk s mondjátok testvérünk vagy: Ember!
Így mondjátok, ha téved még nyelvetek a jóra.
Mert a szív száján a mi nevünk is: Ember!
Az arcunk halálosan sápadt, gúnyánk messzire bűzlik
És mégis, mégis mi vagyunk a jövő virágai.
Az inunk ezer ráncban gyöngül
És mégis, mégis mi vagyunk az élet rugói, mozgatói.
A gerincünk maga terhe alatt görbül
És mégis, mégis, ha egyszer megállunk:
Megáll az idő!
Az arcunk falak színén fehérlik át
És mégis, mégis, ha egyszer neki bolondulunk,
Jaj, ha neki bolondulunk:
Véres, vörös tóba fullad ez a bús világ!
Éjszaka
Szeretlek így is örök lámpafénynél
És belédfogyok, ha nőnek az árnyak,
Ó éjszaka – míg pihen sötét hajód –
Milyen lehetsz te boldog nászi-párnak?
Színég csodás vagy és csodálom benned,
Kuszált sorát a bágyadt csillagoknak,
Egyben bársony-takaróját a bűnnek.
Ó, milyen lehetsz te a gyilkosoknak?
Én dicsérlek így is, zöld lámpafénytől,
S hozzádhajlok át két karomra bukva:
Mert benned forr ki lelkem édes mustja,
S miként a termő terhesasszony hasa,
Erőm új erőt szül minden éjszaka
És minden éjszaka: új bölcsességet hoz.
Látomások éjszakája
…És jön egy nap, mikor minden az enyém lesz,
És eljövök: Én: a dús ajándék,
Kit tejútra csalt az isten-árnyék
és kemény inakkal múltidőben lépdes.
Megcsináljuk az első, legnagyobb cserét.
De, ha elém kerül a szürke rom,
Én megállok az első grádicson
és visszakérem a titkok drága kelyhét.
Mert szebb így, az új tüzektől távol.
Én félek a nagy józanodástól:
Ki tudja kié leszek és mi lesz a bérem.
Most a látomások éjszakáját élem,
S miként – ha egykor kőbeverődtem,
Látom magam egy fejjel előttem.
Fehér és fekete ellenségek
Reménnyel rontnak engem a napok;
vaksággal ver meg minden éjszaka
s hogy átkos mostohám a földanya,
kemény göröngyén el sem futhatok.
És nincs irány, csak végtelen körök.
Ó százszor visszatérő életem!
Fehér, fekete míg csatáz velem,
a kék hegyeken győztes kürt hörög.
Sarum unt földet mér fel untalan.
Virágtalan, gyümölcstelen nyaram:
halálhideg pusztába értem én.
A vágy folyója itt is messze fut,
s csak azt tudom, hogy görbe minden út,
gonosz a nappal és gonosz az éj.
Karácsony este
Ma minden ház a jóremény hajója,
A fáradt szív új vágyakat hajít
És tűzecsetek festik át a falra,
A törpe fenyő terhes ágait.
Alatta kancsók, dús és sima játék,
Puttonyos ördög, síró cifra báb.
Lovas seregben súlyos ónvezér ül,
Mit göndör gyerek félve ad tovább.
Egy ősz anyóka meséket darál,
De ma nincs, aki sírva fakadjon:
A keserű könny csészealjra száll.
S egy pajkos hang a ringó ágy mögött,
Mint aranycsengőn, csendül meg az ajkon: –
Hihihi-hi a krampusz eltörött.
Madarak
Madarász! irigylem játszi kedved,
Lépes kezed és tág mezőt,
Hol vénidőkbe hajlik át a bánat
S csak este jönnek el a mély redők.
Megejtenek az utak, s hangos esték,
Birtokodban az ezer fürge holmi.
De nincs mód, hogy egyet tőrbe csaljak:
Messze járnak a vígmezők rigói.
Ó szíves szavak, szálló madarak,
Szívek és szemek drága fénye!
Szálltok-e lelkem bús kertjébe?
Szálltok-e majd szemért az én portámra?
Vágyak kertjébe hol napos a nyár
S a tömött kalász érkezőkre vár?…
Vers egy körről
Álmodtam egy éjjel, hogy a szobámba
emberek jöttek és fúrtak, faragtak.
Sorbaszedték testem kopott szálát
és gyúrtak belőlem hosszú fonalat.
Elébb kihúztak, aztán körbefontak.
Jelzőfát szúrtak vén szívem helyére:
„Ez itt az örök visszatérés vára,
hol nincs közel és nincsen messzeség,”
…És így maradtam bűvös körbe fonva,
hova új vendéget hiába várok.
– Két őrlámpa lett két pislogó szemem,
de bús szavam csak önmagamnak válasz.
S ha idegen jő kopogni a falra:
a kör kapui sírva becsukódnak.
Vágy és álmatlanság
Ó ember, ember, sírva szán beszédem,
Hogy zöld vetésed őszi szél kavarja.
S ki vágytam, jaj, szörnyen vágytam a napra
Szánom magam, hogy dús halálra értem.
Álmom az éjek bús árkába fulladt.
Dél van. Én fekszem meredten az ágyon
És szívemen: e züllött véres ágyon,
Mint vert szelindek éhes vágyam gubbaszt.
Így éldegélek a szűkös tereken,
Virrasztván egy csókért, csöppnyi szívért:
Bár szomorú lelkem végtől végtelen.
S míg virrad sok nappal, pihent cimborák,
Kóstolgatom éltem fanyar ízét,
Mint vén iszákos a kis korcsmák borát.
Csigaház
I. Énekelvén zárt ajtók megett
Ó, hogy unom a bús szobák magányát,
Hol magamról mondván profán beszédet,
Keseríti nyelvem finom ízét
Cukros zamatja a sok ócska szónak.
S hogy tudom, van kék ég és örök messzeség,
Mint halász, kit gyönggyel visz könnyű csónak:
Merész utakat mérni én is vágynám.
Mert jaj, utálom így rakott hajómat
Benőve hűs partok homályán,
Álmodni zengő tengerekre ki,
Míg két szemem a könnytől vakra bágyad
S életemet: e gyöngyös csigaházat,
Az őszi csend a hátára veszi.
II. Bús emlékezés a kedvesemre
Felvégi esték kék ravatalán.
Fekszem meredten és halottszegényen.
Imádkozom az ájtatos setétben,
Egy leányért, ki szép volt s halovány.
Ki éjjel jött el hozzám: égi angyal,
S elvitték tőlem napsütött hajók.
Mint selymet szőnek élveteg kacsók,
Most lelkem játszik árva gondolattal.
Most arcomon az ájult, régi láz:
Létembe látok könnyes ablakon
S szeretnék élni bús hallgatagon,
Míg lelkemen: a sima tó felett,
Mint halász, ha kapott kedvező szelet,
Egy régi emlék gyöngyöket halász.
III. Altató
Párnám alatt most ég a tűz.
Ó, hogy siratom ez órát és a bűnöm
Lelkem utcáin kis gyászmenet danáz
S korán jött évek fekete nászán,
Borsón térdel a fürge láz.
Borsón térdel a fürge láz
És bolyongok bús vágyaim ködében,
Mint öreg legény, kit kocsmagőz zavar,
S nagy sötétben fütyörészve ballag,
Nem tudva merre s mit akar.
Nem tudva merre, mit akar
S míg dalt danolok szívem bánatáról,
Az idők kertésze kertembe oson.
Lelkem porzik el léptei nyomán
Tövissel hinti vánkosom.
Tövissel hinti vánkosom,
Mely szúr, miként ha tőrnek tűhegye ér,
És virrasztok bús könyvekre hajolva,
Hogy feledjem szeretőm csókját.
Ó, altatók altatója.
Ó, altatók altatója,
Sírok gerince, feneketlen korsó,
Mit komor kovács az éj tüzében önt.
Jer, merítsd ki vérem forró habját,
Álmok edénye: drága – Csönd.
IV. Oktalan kérdés valakihez
Jártál-e tarlón bomlott nyáridőbe,
Hol kínok űznek nyavalyás szeszéllyel;
Vagy gondoltál-e sírva terhes éjjel,
Egy tégedcsaló kedves, céda nőre?
Ó én igen: Én jártam csonka szárán
Kaszált vetésnek sebet-sebre szedve,
És zokogtam vén deszkaágyra vetve,
Egy asszonyért, ki megejtett paráznán.
Mert jaj, te vagy minden szerelmek éke
S könnyel gyújtom lelkem bús világát,
Míg vigyázlak hűlt csókjaid dicsérve.
Hogy nyűtt alakom, rejtve tiszta tokban,
Mint ravasz cseléd a törött vázát
Egy holdas éjjel a szobádba lopjam.
Versek a havas mezőkről
I.
Most olyan a hold, mint a halál kaszája,
S ott ragyog le, hol fényben ül a város.
A messzeség híg ezüstben határos;
Vetve már a boldog nászi párok ágya.
Én dadogva nyűgös életem panaszlom,
Mint vándor, ki rongy-fekhelyét lekéste.
– Ó, jaj annak, kit kínnal űz a vére,
Botló lábakkal járni süppedő havon.
Mint áldott testek, most terhesek a rónák.
S most én is könnyeim apadtát kívánom
S kívánok még néhány nyugodalmas órát.
Mert fáj, hogy két szemem havas mezőkről lát
Üresen állni sok puha ágyat s látom
Megcsókolni az asszonyok meleg száját.
II. Egy híd alatt
December volt és lompos, öreg este,
Eső verte varral bús pofám.
Szállást kerestem zörgő csontjaimnak
És ott ültem el a híd zord vasán.
A roppant éjbe sorsom volt beírva,
S míg szűkült fölém a szemhatár,
A szürke hídláb nyűtte már a hátam
És így duruzsolt a havas ár:
Ha nincs szeretőd, ha nincs tanyád
– Árva lélek, a téli éj halálos.
Dűljön belém, ki aludni vágy.
Mert, hej, puha ágy a havas ár,
De hét mérföldnyi messze még a város,
S jaj be messze, messze, még a nyár.
Egy készülő portrait hátlapjára
Asztalomon ég az ernyős lámpa;
Én egy kis portraitval szeretkezem
S míg színre színt rak fel reszkető kezem:
– Szememre hull egy barna hajfonat.
Kis vászonlapon bús kedvesem képe.
(Ma újraélek minden páros álmot)
S mint uzsorás a csengő arany-zsákot
Csókolgatom a festék-foltokat.
Ma ragyogsz, élsz s felszívod a vágyam,
De majd, ha megvetik hűs homok-ágyam,
Hová lesz szerelmünk méla fénye?
Gazdát cserélsz, mint árva kis cseléd
És vihogva dug smokingja zsebébe,
Valami buta gentri legény.
Körbe-körbe
Álmunk egy cél s a sorsunk guruló kerék.
Csak magadnak lehetsz börtönöd, napod.
Ezer reménnyel bújunk egymás testén át
S ha élni vágyunk az élet visszadob.
Ó bús lelkem: lelkek sokszínű virága,
Hányszor nyúlt érted gőggel a világ;
S hány bús rokonom fújta el a mécsét
Hogy porba lőjje vágyai nyilát.
Vágyunk: egy hely a messze csúcsokon,
De fékeinket szűkre fogjuk,
Mert szürke az élet és mély nagyon.
S bár döcögős száz év csak az utunk,
Csóktalanul és céltalanul
A fordulónál visszafordulunk.
Túl a rácson
Szememen át a kivertek beszélnek;
Lelkem sóhaja egy-egy szent talány.
Erre felé már nem terem kacaj,
Itt a kerités szöges oldalán.
Ott bent a senkik örömtüzet raknak;
Nékem meg a vérem hull porba, –
S könny veri be két szemem világát,
Ha fölnézek a rámás ablakokra.
Itt táncot ropnak, ott ölelés látszik,
Amott meg a puha hintaszékben,
Cifra dáma ölebével játszik.
De ki gondol rám? az utca fiára,
Hej urak, pedig jussom van egy helyre:
Nagyapám vérét keverték a sárba.
Az én testvéreim emlékkönyvébe
Rokon a mi szűz nagy bánatunk,
Rokonok vagyunk dalolva, sírva.
Szegény Jónás, kitagadott vérem,
Mi vagyunk a szent ács ivadéka.
Miénk a lázadás, miénk a béke;
Megbocsátunk úrnak, latornak –
S mint azt a bús aranyszájú zsidót,
Apáink ácsolt keresztjére vonnak.
Sorsunk: az iga, sorsunk: sohsem élni,
Hiába int boldog, örök álom,
Zászlót bontunk a nap-derűs világnak,
De jaj elpusztulunk a Golgotákon.
Egy külvárosi ivóról
Ó áldott edények, barna kuckók,
Krajcáros korcsmák lámpa-füstje.
Itt fogynak el a karcsú formák
S ajkunk is szürke, szemünk is szürke.
Gonddal jövünk és vad haraggal,
Hogy istenünkkel pörbe szálljunk,
De szívünkre száll a konyha gőze
És táncba fogjuk görbe lábunk.
Itt nincs keserv: az élet gondja eltűnt.
És bizonygatjuk pállott szájjal,
Táncol a csapszék a kócos lánnyal.
S míg véres szemünk a ködbe bámul:
Ördög búj ki a tört pohárbul
És felragasztja fürge nyelvünk.
A halál előszobájából
Fehér falak közt kuszált ágysorok:
Ide csoszognak bőrig ázva,
Kiket legyűrt, letiport az élet,
– Ez a halál előszobája.
Bús haláltáncot járnak itt,
Ha leszállnak a ködös őszi éjek,
Liliomtestű csitri lányok,
Csókos fiúk és őszszakállú vének.
Recsegve botlik béna lábuk,
Sikongva törnek át az életen
És ott polkázok köztük én is,
Valami szent zsoltáros nóta mellett,
Romlott tüdővel, véresen.
Csúf halálhörgés közt járom a táncot;
A csókom jég, a hangom síri.
S hiába jő a régi bűvös óra:
Tüzes dalok cifra fuvoláján,
Nem tudok már csak sírni, sírni.
Szonett
Szonett! ki lelkemből nyíltál fehéren,
Ó dalold himnuszát a drága nőnek,
Kit táncos estén gyöngykígyók redőznek,
Vagy lágy cihák közt bájjal alszik mélyen.
Dicsérjük neved, mely csillagokat ver,
Mert szép vagy asszony és szép a te bűnöd:
Míg lelkünk gyöngyét cérnaszálra fűzöd,
Ajkad formája élő csókveder.
S hogy örök legyen arcod szőkesége
És emlékezzünk rád a bús napon,
Felírjuk csókod könyvek levelére
S kérünk, hogy értünk sírni visszatérj,
Ha elmékben élünk, távoli csillagon,
S halántékunk köti fekete babér.
Esti beszéd magamért
Súlyos és fájó, mint maga az élet,
Így árván ülni az esti csendben.
Ide fáj egy más szív dobogó kedve
S csúf kételyek vernek a szívemben.
Ifjonta vakul és az időbe vész;
Friss lázadó vért locsol a porba;
Lecsúszott sírva egy asszony elébe
S áldva-áldaná, ha rá taposna.
Azóta borgőzös, könnyes az élet;
Minden szép írásom, minden versem
Csókok íze, bús asszony dicséret.
S ó hová lettem én s hová az álom,
Mikor vért lökött ki két szemem tükrén,
Szívemből csurgó magam-siratásom.
Gyárvárosi fiúk kara
I.
Utunk tövises utakra szabva
S emlékeink a szürke gyárfalak,
Míg dér lepi be kormos szívünket,
Otthon, a roskadt zsúptetők alatt.
Testünk, lelkünk az iga vérig vájja,
S ha csókra vágyunk egy-egy lopott órán,
Keserű a szánk és a szeretőnk szája.
Sírva éjjelezzük át a nappalunk,
Örömünk, üdvünk mind a másoké
S kora tavaszon átokkal halunk.
Kiszívják vérünk a szolgaévek,
– Ó, hol vagy, gyönyörű húsz legény-évünk
És hol vagy, élet, amit mások élnek.
Utunk tövises utakra szabva
S emlékeink a szürke gyárfalak,
Míg dér lepi be kormos szívünket,
Otthon, a roskadt zsúptetők alatt.
II.
Testvéreimmel énekelem a nagyúri Pest alatt
Most nyílik lelkünk vérszínű virága:
Csituljon el a bajjal poklos ucca
S ki évek óta könnyeit szitálja,
Hordja gondját, nehéz gondját a sutra.
Mert nincs így út, mely lábunk elvezesse,
Míg agyunk sunyi kis terveket forral
Folyik a sorsok zavaros folyója
S be jó is volna futni a folyóval.
Tunya henyélés nem kenyerünk nékünk,
De sárba kovászolnak szolga évek.
Ó hol vagy gyönyörű húsz legény évünk
És hol vagy élet, amit mások élnek?
Sírva virrasztjuk át az éjet is,
Testünk, lelkünk az iga vérig vájja
S ha egy-egy lopott órán csókra vágyunk
Keserű lesz a szeretőnknek szája.
Be fájt is eddig násztalan maradni
S hogy éltünk kínnal dolgozik remekbe,
Szemünket unjuk könnyekbe takarni:
Dallal köszöntünk harcok végtelenje.
Szívünkkel játsszék karnevált a holnap,
Hitünket a vágy ünnepre igézze
S ha levés a sorsunk, emberin kérjük,
Vagy csillagunkat föltűzzük az égre.
Bús szánk ma piros forradalmi rózsa:
Vesszen az úr, ki sorsunk így akarja
S hogy nincs, ki utunk tűztől, vértől ójja
Dacos szívünk verjen egyakaratba.
Életünk rosszabb, mint a vert kutyáé,
De gazdagok vagyunk a harcos hitben.
Lassan a testtel urak, asszonyságok.
Angyalföldön hadakkal jár az Isten!
Ének egy józan és tiszta hajnalon
Ó Angyalföld! sok bajnak és harcnak melegágya te.
(Kinek, kinek szebb, mint nékem a messzi menyország.)
Öreg szívem ma pajkosan ünnepre öltözött,
S hogy nyelvem száraz és sima az ócska szesz híjján,
Sarokra lépve járok el vén házaid alatt.
Bús lelkem, kit ifjonta zártam a négy fal közé,
Hogy sírjon s mint mumus magában üljön meg szegény.
Most fölficánkol az égig a lusta sarokból,
S míg sárga gúnyám múlt nyarak porát szitálja rám,
Gondolom: sorsom e napon bizton jobb útra tér.
Reggel van, s dalra vágyom édes, tiszta szájjal én.
Ma balkezes szent erő kerget, hogy kiáltsam át
A gyárak bő dudáját, s csituljak le, ha rámszól
A munka gyászos éneke, melyhez a rőtt kovács
Vidám ütemet ver ki üllője karcsú szarván.
A dolgos öklök ritmusa fülembe énekel:
A nóta szól, most áll a bál és nincsen irgalom.
Tátott kürtők torkán, mint bőszült medve, bőg a füst,
Tűz hull, az ég ragyog, s amott a síkos faltövén
Kocsmázni indul már a lumpos ferde kontyú lány.
Ó terhes napjaim emléke árkos arcomon!
Múltam megáldom szelíden – nagy béke van velem.
S ó köszöntsön holnap is így a nyájas égvirág,
Mert nincs tűzhely, hol csókkal és szép szóval becézzék
E bús és nagyszerű világnak szívszegény fiát.
Az utcahosszban tiprok, mint nyűtt pártalan legény,
De bút, borongást, mint rossz garast, könnyen vesztek el.
Két lábam boldogan bokáz, s bár félem holnapom:
Jó szívvel szánom a testvért, kit bánata köt még
Beérni az örökké szűk kört sima síneken.
Óda a pénzhez
Pénz! szörnyű emberevő Isten,
Ki piros véren és friss velőn hizlalod magad,
A soha meg nem elégedett
És soha meg nem elégedhető világ fölé.
Üdvözlégy innen a koldus sarokból!
Keserű szájjal ágyból mondom a köszöntőt.
Vakítón virrad s a bomlott városban,
Már ébred harapós szolgád a: Munka.
Bőgnek a gyárak, porzik a fürge villamos
S mint jó cseléd a hosszú éjjel piszkát,
Kiöntötte terhét a sárga bérház gyomra.
Halál vihog a szélparipák hátán
S ó jaj, a gyönyörű nap alatt,
Űzött falka módján,
Lohol földünk ékessége az: Ember.
Karcsú dámák s kormos legények lánca
Csikorog ide-oda az uccán,
Szűkül a tér, lelkük hiába torpan,
Dobol a szél, csontjuk hiába csörren;
Mintha a nyugtalan föld rázná őket össze,
Szikkadt nyelvükről üvölt a fájdalmas ének:
Pénz! Pénz! Pénz!
Rongyos tüdejét vérrel köpi a kórus
S fejem a szűk ablakrésbe dugva,
Már én is dallal üdvözöllek, Isten,
Pénz, bolondító Aranyisten,
Ó, üdvözüljek benned én is immár!
Amim volt és lesz, ma földig alázkodva
Hordom fönséges trónusod elé,
Melynek vérben ázik roppant lába
És vakon keresi benne magát a nap.
Mert te vagy e földön az égi bálvány,
Nincs út mely téged elkerülne,
Tiéd az élet és halál
S hiába kérünk világharmóniát.
Üdvözlégy hát lelkek bakója, Baal.
Számunkra soha el nem érhető
Sorsunknak szörnyű kavarója:
Pénz!
Plasztikon
Négy vakember fújja már a kürtöt
S gyűlnek a térre süvegek, subák,
Ez a falu legújabb csodája,
Papírpallosok, sárga figurák.
Istenem csak viasz! s ó be rémes:
Halott szüzek, hősök fagyott vére,
Drótra fűzve szakadt, régi gúnya,
S nini, – ott egy néger, mintha élne.
A bal sarokban szélmalom forog,
Alatta Néró, néhány torztükör,
Bádoghalakra villamos horog.
Van itt hadvezér, költő, cukros-bácsi
S végül a sátor hízott csillaga,
Kinek – ha tetszik – a gyomrába látni.
Hangok a mi falunkból
I. A mi falunk
Messze-messze, túl az életen,
Hol nem vert fel port még ember-lépte,
Falu épült fehér sóhajkőből,
Az álmot leső bús legények fészke.
Fekete rózsán könnyes álmok ülnek
S a legpogányabb is ég felé mutat.
Víg nótának itt lejárt az ára;
Koronát visel a halálhangulat.
Fehér falak közt színes lángok égnek;
Itt minden a fájdalomig szép,
De sápadt marad örökre az arca,
Aki egyszer a mi falunkba lép.
II. Cecília
Szűz Cecília, te süket szürke senki;
Szennyes gethók bús álmodó lánya
Te sem vártál soha szép királyfit,
Pedig benned élt az ősidők nagy álma.
Követ hordtál új templomok falához
S néked is a rongy, az utca volt rokon,
Míg dalolva fújtad át lelked vérét,
A rekedt torkú, durva sípokon.
Tüzet csaltál egy fekete világból
És istenek szálltak mámoros lángon. –
Sáros utcák bamba-képű lánya,
Te vagy az én ezeréves párom.
Nótát vertem fel én is az út porából,
De fagyos ölébe vont az alkonyat.
Jer hát, csókold le véres szempilláim,
Hisz te hagytad rám a dalt, az álmokat.
Munka után
Kora reggeltől késő éjjelig,
– Bár szemembe sokszor könny szorul
Lehajtott fővel, félig öntudatlan
Vonszolom az igát, szótlan, botorul;
De ha e hétköznapok szürkesége
Bele temet a gondba, búba,
Hozzád megyek ki felvidulni.
A város végi pince zugba.
Ahol féktelen, lázas ölelésed
Halvány arcomba űzi vérem,
S ha mosoly talán sápadt ajkamon
Vadul sziszegő csókod érzem:
Szívemben némán elmosódnak
A kihűlt vágyak, megfakult remények,
És búcsú-dalt ver megrészegült lelkem,
A láng-gyomrú kohók tüzének.
Feltűnik a szürkélő láthatáron
A cél, ahova képzeletben vágyom,
Hol nem köt a röghöz falat kenyér:
Járhatom szabadon az énvilágom!
S ha olykor megtöri is erőm’
A szennyel rakott földi járom,
Egy biztató, hosszú ölelés közt,
Csókjaidban azt vissza váltom.
Szépségkeresők
Kevesen vagyunk, mind sápadtak, búsak,
Kikben él ez az átkos, édes vágy,
Kiknek lelkük a szépért bűnbe száll
És könnyel isszák illatát a húsnak.
Fájdalom-hegyén van a mi házunk,
Szíveinkkel Plátó fia játszik,
S könnyünktől a börtön fala ázik,
Ha csókot adunk, vagy csókra vágyunk.
Másoknak vértől ragyoghat a szennyük,
Miénk a méz, a legfehérebb rózsa,
De nékünk nem szabad szeretnünk.
S ha néha-néha napfénybe is hágunk:
Ilyenkor könnyel telik meg a lelkünk
És ilyenkor véres az álmunk.
Az akt
Már rázza kulcsát a bús háznak őre,
Gumin tipegve zárja a reteszt.
Az este lóg a tükröző tetőkre
És bent a vászon kékszín árnyt ereszt.
Hol félve jár a tarka nép sűrűje,
Csak ő hív még, az eldugott terem.
Egy asszony él ott ágya szélén ülve,
Királyi gőggel szépen, meztelen.
Az égre nyit virágot barna melle
S ahogy kemény húsát rejti nevetve,
Nyakába csúszik gyöngyös bóbitája.
Megállnak rajt a bámuló szemek
S míg perc a percre a hűs éjbe pereg,
Fölsír a vágy az átkozott szobába.
Szeptember zenéje
Emlékszem: ősz volt és öreg este;
Csillagtűz játszott az ablakon;
Előttem a múlt titkos könyve hevert.
Holmi szent igékkel bíbelődtem,
És a sárga, vén írásos lapokra
A hold ezüst nyilakat dobált.
Álomszárnyakon járt az élet. Csönd volt.
Egyedül virrasztottam a könyv előtt.
Úgy rémlett, mintha bús erdők magányán,
Rejtett gyönyörök kéjes öle várna.
Bólogatott felém szűz hegyek ormán,
Titkot-rejtő száz álom-virág.
Loholtam szűk völgyön át, a hegynek,
És észre se vettem, hogy míg én
A lányszavak bölcsőjét kerestem,
Kacagva a dűlt betű-erdőn:
Lányok hozzák a lelkem koporsóját.
A hold elbújik. Hirtelen sötét lesz.
Látom: hozzák a lelkem kiterítve.
Az eső gyászdalt kopog az ablakon;
Vonaglanak a hervadt könyvlapok;
Szent igéi vad kacajba folynak.
A falon sárga fény kígyózik, s érzem,
Hogy a borús poklok réme kínoz,
Kék ereimben megfagyott a vér,
És remegve ásom a párnák közé,
Verítékgyöngyös, nagy kuszált fejem.
Emlékszem: ősz volt, bús szeptember éje,
Mély álomban horkolt a nagyvilág.
Ott hevertem a hideg ólompárnán,
És kacagtam a lelkem temetésén.
Vers sok, sok emberhez
Ó, hű testvérem a gondban és kenyérben,
Kit rág a bú és zord pincék penésze!
Mondd, fáj-e látnod kínnal vert magad,
S mit érzel üres asztalodra dőlve,
Ha rád dörög az élet kártevője
És drága vért vesz a bősz kardok éle?
Testvérem, most ébredj!… Hallod az utca szavát?
És nézd csak, nézd amott a rőt sínpáron,
Hogy botlik meg a virágos hajnal
És izzó szolgavér szökken sugárba.
Ó sírj, sírj, hogy rajtad a négy fal átka
S rút gyávaságod tart kurta pórázon.,.
A holnap int s már ég a vészes máglyaláng:
Ma századok vesznek percek tüzében.
De, aki tűzbe indul nászba ér,
Mert nincs halál, mert átkos így az élet.
S áldott csak az, ki a harcra megérett
És vére édes íz lesz a kenyéren.
A bűn dicsérete
Szeretlek ó bűn, minden asszonyok fénye;
És áldassék neved, okos hazugság,
Ki bicegve jársz, hogy erőd ne lássák
És hízelegve harapsz az ellenségbe.
Csak értünk élsz s magunk lökünk a hínárba.
Békeórákon zsolozsmás a házunk;
Napos napokon nélküled hajózunk,
De előkerülsz, ha csúcsot ért a gálya.
Ó, áldassék a bűn, e józan szédülés,
Szörnyű sorsunkban te vagy az átmenet,
És te vagy az első nagy megkönnyebbülés.
Te vagy az okosság és erénye pokolnak,
Ki reményt hazudsz haldoklók hitébe
És párt hozol minden szomorú majomnak.
Rokon tüzek
Láttam sok játékos, vérszínű tüzet
Villámot és rakétát, mely csillagosan pattog
S láttam, amint – szakadó sírásnál –
Ropogva égnek a barna asztagok.
Romlott szerelmek kék-ködös lángját,
Szörnyű napősét a méla holdnak
És láttam fáklyás, romboló hadat,
Mikor a porból vértüzek lobognak.
És láttam siránkozó, bús éjjeli-mécset
Percegve égő árva kis tüzet, amely
Mint árva lelkem, gyász-szobában égett.
Mely ott törik meg kő-testén a holtnak
Vagy lázas gyermek ágya fölé tartják
Reszkető kézzel az édesanyák.
Reggeli úton
Koldus vándora a minden földi útnak,
Kit gond gyötör, mert szülője nincs vele
És kit nem becézget karcsú lány keze,
Ó, bús lelkem, mondj hálát a kínos múltnak!
Reggel van megint s nyílik méhe a földnek,
A hervadt mezőkön élet háborog,
Már tüzet dobnak a zengő hámorok
És a néma völgyben kormos népek jönnek.
Ó, hogy fáj így látni sorsom testvéreit,
Kik pihenni tértek szürke alkonyon,
Míg botló lábam engem dombtetőre vitt.
S most állok magányost dús aranyba fogva,
Mint a Krisztus-ember állott egykoron
Olajfák hegyén, hol szent beszédét mondta.
Csavargó-dalok
I.
Nagyobb urak vagyunk, mint a királyok.
Vad folyókkal folyik el a sorsunk;
S míg szakad az élet fagyos iszapja,
Be jó így daccal, a végtelenben,
Új utakon járni, új tüzekre várni.
Árva szívünkből nem sír fel a bánat,
Gúnyoló szemmel nézünk sötéten;
S ha megered a vágy vérszínű patakja,
Két puha kézre vágyunk és az örömre:
Mely örök legyen és tiszta legyen, mint a hajnali fény.
De jönnek idők, bús, barnaöblű éjjek
És megkondul lelkünk mély harangja:
Kik vagyunk mi? nyári napok alattomos estje,
Kik vagyunk mi? siratói minden szépnek,
Kik vagyunk mi? nyűge magunknak s másnak is csak nyűge.
És jaj, szomorú és végtelen a mi végünk.
II.
Csavargó-menhely deszkaágyán fekszem;
Künn violás ködből kéklik az ég.
Égetik húsom az izzadt párnák,
Mintha piros tűztóban fürdenék…
Benn vén csavargók, künn szerelmes éjjel,
És felém tör a csókok muzsikája…
Ó mennyi szépség, mennyi bánat
Ül ki most a lelkem udvarára.
Mennyi szépség, mennyi alvó bánat,
Mind egy víg anyás gyermekre vár.
Fájnak a csontok hadjátok pihenni;
Az én szívemből már megszökött a nyár.
Új sejtések ringatják a lelkem;
Nem futok versenyt dőre álmokért,
Nem kellenek a szépre-éhes vágyak;
Ma életet adnék egy béke csókért.
III.
Szememen át a kivertek beszélnek;
Lelkem sóhaja egy-egy szent talány.
Erre felé már nem terem kacaj,
Itt a kerítés szöges oldalán.
Ott benn a senkik örömtüzet raknak;
Nékem meg a vérem hull porba. –
S könny veri be két szemem világát,
Ha felnézek a rámás ablakokra.
Itt táncot ropnak, ott ölelés látszik,
Amott meg a puha hinta-székben,
Cifra dáma az ölebével játszik.
De ki gondol rám? az utca fiára,
Hej urak, pedig jussom van egy helyre:
Nagyapám vérét keverték a sárba.
Holdas falusi este
Mint fáradt tó, az ég fönn zöldre festve,
Szent illatot ejtnek a hűs akácok;
Ködök isszák az ájtatos világot
És csöndet szitál rá a nyári este.
A távol űrben csillagok hevülnek…
Egy késett jószág borját bőgi futva
S hol tágra nyúlva égbe fut az utca,
A barna padkán görnyedt vének ülnek.
Sok vaksi szem a végtelenbe bámul
S míg gyászos nyelvvel halk imákat bontnak,
Csodát várnak a termő ősi tájrul.
S a szűk kunyhókra vérrel hull az ének,
Ahol aranyhátán a messzi dombnak
Kaszát eresztenek az esti fénynek.
Zsoltár
Rút iszapos munkától, véres tenyérrel,
S bús, verejtékes arccal fordulok feléd;
Csókolni szeretném derűs, szép homlokod,
Én, a nagy célok lézengő poros férge.
Nincs maradásom az apró stációknál;
(Ó, miért nem ülök én is a mocsárban?)
És csüggedt lelkem tőled lesi a választ:
Vajjon célhoz érek-e egyszer sokára?
Lesz-e majd perc, mikor magamnak ébredek
És nem csurgat könnyűt két szomorú szemem,
Azokért, akiket örökké utáltam.
Mondd: meghallom-e egyszer hangom az űrben,
S lesz-e perc, miként a nászi-gyűrűk szála:
A nagy életútról én is visszatérek.
Firenzei szonett
Flórenc szép egét fáklyafüst takarja;
Ma mindenütt november gyásza ül.
Harang-nyelvek érczenéje kongat,
Kék tömjénfüst száll a dóm körül.
Komor fényben ég az utca képe;
Üresek az ivók, a pálma-berkek.
S a temetők süpedt dombjain,
Vén halott-virrasztók énekelnek.
Rég kihunyt lángok szívják a lelkem,
Jámbor parasztok kullognak mellettem,
Csak a pap selyem baldachinja véres:
Én Dante tövébe térdelek halkan
És imát mondok fáklyás alkonyatban.
Flórenc legcsúnyább emberéhez.
Impresszió
Tegnap még a könyveken át is nála jártam;
Nehéz veríték szagot leheltek a betűk.
Most vége: vissza jöttem
Félig lecsavart világnál,
Elégedetten játszom magammal.
Polcra kerültek könyvek, írások,
Most betéve magyarázzák a titkok-titkát;
És van elég gondolatom, csodás hangszerem
Hogy csillogó, sós könyfolyókon át
A lelkemhez szóljak;
Hogy tőlem eredjen minden kis forrása a szépnek,
És hozzám térjen vissza nagy folyókká dagadtan;
Hogy mindazt, amit mások láttak és látni fognak,
Egy bűvös pálca varázsolja át a semmibe,
És térjünk be a bús bölcselemvilágba
Hol rongyokba csavart véres tagokkal
Megértőn és magunkba mélyedve
Álljuk a sarat, mely részünkre gyúratott.
Most van elég gondolatom és elég erőm,
Ahoz, hogy szürke legyen minden tarkaság,
És olyan legyek, amilyennek vágyom;
Pedig ha idegen szem nézne be a házba
Ma sem látna mást, mint tegnap,
Beteg magam és egy félig lecsavart lámpát.
Egy képet, egy szobrot láttam valahol.
Az élet szövőszékinél
Szeretni muszáj és szeretni kell,
– Koporsónk és a szívünk asszony őrzi.
S véres ujjakkal, a régi széken,
Egy elszakadt szálat csomózni, szőni;
Itt nem esik hó s bűn előre menni,
Kivénhedt varjúk ülnek a fákon.
A szívem búsan s félve kalimpál,
Itt, nem lesz soha találkozásom.
Itt, nincs, aki sírjon a nótámon;
S az én lábaim se valók táncba. –
Ó uram helyezz egy más határba.
Hol megírom minden írásom,
S talán egy napra, talán egy hétre
Üdvözít majd a magam – beszéde.
Az antik szobor
Valami zsibvásáron került hozzám,
Beszennyezve, mocskos feketén:
Szomorú, vén parasztnak a mása,
Amint elmereng egy törött ekén.
Azóta ő lett lelkem másik Énje,
S ha az álmok leánya csókot ad,
Oda ülök a csonka szobor elé,
Hogy elmeséljem az álmokat.
Ilyenkor látom: izmai remegnek,
Fájdalmat loptak bronztestébe,
Az ideges, sovány művészkezek.
Néha meg halk sóhaj száll az éjbe,
Mintha a komor ércredők között
A mester fáradt, bús lelke élne.
Éjféli látomás
Csönd van… Egyedül ülök a homályban,
A barna éjfél álmokat terel;
Lámpa fénye most veti a képet…
S üzent a gyár, hogy holnap menni kell.
A fürge gépek vérszagát már érzem;
A tág kapuk most kétfelé merednek
És jönnek felém – mind ismerősök,
Rokkantjai az elbukott seregnek.
…Én szívet hoztam és szemeket hoztam,
Hogy szabadjon földszínen maradnom,
De jaj, ott születtem az utca-porban.
Holnapra hív a sorsom: a szolgaszám,
Mert tört lámpással és tört derékkal,
Ott biceg köztük koldus ősz apám.
Új portán
Árván, dalolva várok napkelésre
És forgatnak álnok, aspis nyelvek.
Boldogok itt, kik játszva tülekednek
Boldogok az élelmes pogányok.
Ők erősebbek, ők jobban bírják.
Feléjük már a mannát hintik,
S az én öklöm még véres mindig
A régi, tegnapi robottól.
Nehezek az új istenek nótái.
Valami rokkant kő-Krisztusnál,
Úgy szeretnék egyszer magamba szállni.
Minden akarást, álmot porba vetni,
Aztán gyógyultan, bután, fütyörészve,
Mint a többi jámbor, tovább menni.
Egy szegény öregember izenete
Nagy sárga házból, szép fehér ágyon;
Áldó szeretettel írom ezt az írást.
Szép fehér ágyon, hűlő piros vérrel:
Halódó szívemnek fölszakadó kínját.
Megizenem benne végső kívánságom,
Reszkető kézzel, kínnal háborogva;
S mint büszke tölgy, mit leütött a villám,
Bölcs, pogány hittel dűlök nyugalomba.
De halószavam törjön át az égen,
S áldja meg daccal, harcos akarattal,
Szolga fiam és szolga feleségem.
S mire lecsukódnak hófehér pilláim,
Sasmadár szárnyon szálljon ez az írás:
Harcoljatok sírig harcos unokáim.
Óda bíborban
Üdvözlégy szemem új szerelme: Város!
Régi szeretőm elől ma bújva menekültem,
S most áldom az utat s e szent ordító órát,
Hogy tanyátlan vándor én idáig értem,
S néked adhatom legszebb ajándékom: az új dalt!
Ó, kormos káosz, bomlott zeg-zugos Bábel.
Így álmodtam célbaérni a szalmás falusi ágyról:
Dallal és vidáman, mint a májusi idő.
Most buggyan belőlem a bő himnuszok folyója,
Most kerget a láz a görbe gödörből
Gyűrűs, szörnyű táncban futni a dús föld színén.
S akit járni s látni tanított meg bús önmaga sorsa,
Térdig is szívesen járom el téveteg lábam,
Hogy két szemem tágra meredten fürödjön
A tengernyi szépben, mi utcáidon életbe lendül.
A tengernyi semmiben, mit csak kívánni kell merészen
És csodába teljesedik rút szolgaöklök nyomán.
Mi otthon a szurtos, drága panoráma volt,
Itt ingyen utcán a napba rikoltó plakát,
S az egymást kontyoló bősz kofák hada.
S mintha néznél roppant torz tükörbe,
Hűs boltok polcán lihegve lapul a puha selyem,
Kint ravasz vártán pipál a sánta hordár
És sehol, sehol egy csöppnyi béke, unalom.
Itt fojt a füst, ott világlik a báli virág.
S amott kusza létrákon vakolnak bús kőművesek,
Vékony inukat rázza a félsz… mégse pihennek:
Arcuk gyöngye és szerszámuk éle kéken
Villan a déli meleg napban.
Száz bajukban az égi világra gondolnak szelíden,
S alattuk térdig hasadt a kényes dámák pucca,
Alattuk virágos karnevál, fölöttük csöndes, sima ég,
S az ő szemük fénye könnyen csavarog a halálba.
Mert nincs itt búnak jussa – éljen az Élet.
Élet!… Élet!… Élet!…
Dobol a láb, nyitva a fék a sima síneken:
Száll, száguld az acélos friss erő.
Kurta, tömzsi táltosok röpítik az embert,
S fölöttük szól a halálmadár: a kék kigyulladt villany.
De nincs, ki itt félni és sírni tudna.
A vágyak és tervek ostoréle nógat:
Faltövén éhes kígyó: kúszik a csonka koldus,
Nyihogva botlik a társzekér gebéje;
Száz utcából száz autó fordul rossz irányba,
A bakon most égő, szabad pusztákra gondol
A vad, poklos szemű néger… hangosan röhög…
S gépe, mint űzött, bőszült erdei vad.
Bőgve búj, sziszegve fúr a vak embersűrűben…
De most… most, mintha röpülni volna kedve:
Ércszügye hörögve fordul az égre.
S ki magát félve, csigamód cipelte,
Riadtan megáll… Sikolt… Aztán vége, vége…
Szép fehér szakállán gőzöl vére bíbora –
Halott.
Térdre bókolnak a jámbor gyáva nénik.
De facér legény izmán ráncol a durva düh,
S a tér közepén, mint kócos ősi isten,
Szál-deszkán már prédikál a legrongyosabb:
Rongya rongy, de gomblyukában ég a büszke szekfű,
S míg nyelve a morc igék hevét hadarja,
Gondkötélen őrzött kába embernyájak
Ajándékba adják nyitott szívük.
Ó, emberszeretet!
Röpül a hír, a kegyelmes parancs.
Már söpör a jó szirén zenéje,
Terül a határ, a szél sziszegve sóhajt
És sóhajt az ember, hogy társa örökre veszve.
A holt két kanca farán ring el a csöndbe,
S hol hűlt vére piroslik, dühbe gurít.
Sok nyegle urat, mézen romlott gyomra.
Most fordul a napszak:
Föl, föl a fejjel!… Hahó, egy hosszú, egy végső iramra.
Még dümmög a nóta, rajzik a boly,
Konyhák szaga… káromkodás… suta inasok füttye…
Az út közepén fáradt katonák rendje
Dübörög és porzik pergő fürge szóra,
Előttük köd, de utánuk lányok szeme tágul.
Vak karókon zöld gázlángok lelke lobban…
Hat óra… Tüzet köp a kürtők sötétje.
Sírva szól a vastetők dudája s hol érik a jaj,
Önti, dönti terhét koldus sorsok pokla: a gyár!
Este van.
A csodának semmi kedve, rendje már.
Kit sok gondja hajtott: vértelen piheg,
Kinek a jövő ígér: álomban alszik mélyen;
Csak ő virraszt még az utca göthös, cifra lánya.
Csókra invitál nyűtt teste vánkosán,
Hogy holnap, ha más útjára ég az égi fény:
Langy béke becézze árva otthonában
És csorba fogára jusson jobb falat.
Csönd…
De szomszéd ide a részeg hajnal
És hajnalra százszorozva perdülsz,
Ó, isteni csigajáték:
Város!
Éjszakáimból
Elsorvadt a sápadt gyertyaláng.
Sötét van – és az ajkam vacog,
Árnyakat látok az ágyam körül;
Hústalan néma árnyakat.
Pokol tanyáz az agyvelőmben. –
Kábultan, nyögve emlékezem,
S remegve ásom a párnák közé:
Veríték-gyöngyös nagy kuszált fejem.
Ereimben tűzfolyók keringnek,
Gyötörnek, tépnek a vágyak:
Jer, kívánlak!
Vadul kacagva
Ölelni, tépni szeretnélek;
Letépni tested szűz mezét
Óh, jaj, de el nem érlek!
Kívánlak, várlak s nem jöhetsz,
Vissza hull bénán reszkető karom.
S a nagy fekete némaságba:
Belé zokog a lelked kósza árnya.
Megtérés
Fáradtan, sírva és csontig ázva
Mint koldus, kit ellök a vásári nép:
Megjöttem újra a nagy élet-útról,
Fáradtan, sírva és csontig ázva.
Csókszüret volt s nem tudtam berúgni,
– Egy násszal s pár csókkal megint
kevesebb –
Hónapos bú: egy percnyi mámor ára;
Csókszüret volt s nem tudtam berúgni.
Lelkem, másom a papírra loptam:
Ó bús éjek, nagy tervek és sírások,
Tiétek vagyok, mint soha jobban.
Verseim, a szépek, most születnek,
És most lettem azzá, aki rég vagyok:
Ma néktek játszom csak s a szívemnek.
Szilveszter éjjel
Egy rongyos ember áll az éjszakában,
Máriára s a kóbor ácsra gondol.
Szűz január puha fészket ágyaz;
Valakit az éjjel holtra csókol.
Ó, be jó volna megbékülni máma,
Meghalt Szilveszter és egy gyászos év.
– Bús csavargó fűzd föl ócska csontod,
Távol mezőkről int feléd a rév. –
Messze tanyákon fényes csillag ég,
De botló lábam oly szekérre vágyik,
Amelyen az életből kijutnék.
Hol halkan ring az alvilági tó,
Egy vén batáron odáig döcögni,
Mert nincs kiút, mert térdig ér a hó.
A magányos szoba délutánja
A szín maga:
Fűtött szoba, egy kiskirályi ketrec,
hol megállt az óra és az idő,
s a függönyön át árnyalja a háttért
a szomszéd háznak pántolt tűzfala;
és dúsan terítve vár az asztal:
virágok, vázák, bontott ó-borok,
aranytálon vérszínű gerezdek.
De jaj, itt megállt a bús idő
és nincs, aki az ételekhez nyúlna.
A tarka holmi unottan hever
és dűlt vonalban a kályha poros hátán,
mint vaksi őr, ha őrzi a határt:
komolyan ül a borzas bronz-cica.
„A többi néma csönd”
Juhász Gyulának írtam
Messziről jött és dalolva tért meg,
Más istent és a titkot nem kereste;
Bús önmagát látta istenének
S szelíd mosollyal dűlt a végtelenbe.
Pár könyv és egy asszony volt mindene;
Sírva cipelte az élet holmiját.
S e tragikus lét: vak bohóca
A régi portáról újba söpri át.
Megölte hitét a pokol siráma
S e rút jelen: hol minden istené
És lelkünkre ég az üdvök ragálya.
Árván virrasztott nagy éji magányban:
Verseket írt lelke asszonyához
És meghalt egy fehér elefántcsont-házban.
Testvérem lábpanasza húsvétkor
Ó isteni tramplik,
kik fájtok és suhogón botoltok a pesti utcán.
Halleluja!
a világnak most föltámadt,
föltámadt a fehér bárány
halleluja!
A világ felett most nyelvelnek a harangok
s ti sajogtok és csikorgón kalimpáltok
a harangos szoknyák alatt,
mint a sárga
elszabadult rézbunkók.
Ó isteni tramplik,
fölöttetek a vadonc tavaszi ünnepben:
Ámen! Ámen!
Az év utolsó éjszakája
A zárt kapuknál őrszemek vigyáznak,
Közöny cicája álmosan morog.
Aranyt szitál a plüssbe rejtett lámpa,
Aránylanak az ében bútorok.
Úrfi a hölggyel roulette-on adózik,
Egymást vigyázva rónak fürge kört.
Nagytitokban a kályha ködös mélyén,
Pufók család a vízbe ólmot önt.
De nől a kedv és koccan a pohár,
Karcos csöppek futnak át a vérbe
S a jó vendég már ingadozva jár.
A messze nap is szőke fényt ereszt,
Ó-esztendő most fogy át az újba
S öregapó egy bús mesébe kezd.
Útközben
A pajkos lónak, mely égbe visz,
Ültem a hátán, ültem én is.
S mint más gyerek a nyári réten,
Csigát kerestem fütyörésztem.
De játszottunk egy üres sírban,
Azután sírtam, mindig sírtam.
S pajtás nélkül egy hűvös este,
Az égen csillagot keresve
Földre ültem árva kis fiú
És belém akadt a vaksi bú.
Szobába csalt a lázas álom
S azóta nem jött új pajtásom.
Egy szalmaszállal a tengeren
A szám búval bús igén babrál,
Tengertől becéz egy szalmaszál:
A dal, mézes hangszemetek.
Ó kínos kaland így révbe lengni,
Sehol a part, tornyok, zászlók, jelek.
Mennyi új hínár és új gödör.
Csak vágyam leng a végtelenbe ki
S gondolom, ha körmöm görcsbetör:
Nincs már, semmi, semmi.
Fönt vak ég, alattam nincs határ
És húz, nyúz egyre alább az ár:
Bánatoknak szörnyű verme.
Ó be fáj, most fáj a más világa,
Kinek társba lombosult szerelme,
S ha benne a gyász bogárja ás:
Jó rokon közt botlik gyönge lába,
S egy szent gyermekarc, új lobbanás
Jelez még utána.
Szemeim
Minden bűnöm: a szemeim bűne,
Az én szemeim büszke vén rabok.
Ők itták fel Léthe üres habját,
Nékik köszönöm, hogy jöttem és vagyok.
Ők vittek el csöndes morc-szobákig,
Hol bölcsek szövik a gondolat színét.
És ők csenték el Pharosból a földet,
Min Isis-isten a gyöngyét hinti szét.
Küllőként kerékbe zártak örökre,
De ilyen sorsra csak ritkán teremnek.
– Ó áldassék fénye az ily szemeknek.
Valami bús pap hagyta rám örökbe,
Kitől egykor tán szurkos tűzbe folytak,
Mert titkot kerestek és nyelvet oldtak.
Hasztalan bíbelődés
Lelkem arany kapuit betéve
Ma tükröt teszek szobám bemeszelt falára
Legurultam életem felére
S megszállt a vén emberek titok-kívánása
Ma minden bús álmom mélyre rejtve
Poharamba az örök ősz önti langy borát
S ha a tükör fehér üvegje
Teszem vigyorogva azt mondaná: ne tovább
Merész hajónkon már révbe értünk
És legényes vágyam bő papucsban lépdes
Sebaj, még egyszer az ölembe veszlek: Édes
S míg egymást hűsíti fáradt vérünk
Miként utolsó, zengő, nagyszerű imát
Elmondom neked, amit a vénségem kívánt.
Nyári dél a pusztán
Egy nagy, nagy égő rózsa most az ég;
Lent eltűnődve porban ül a róna.
A vén toronyból, mintha ének szólna;
A déli táj szent áhítatba lép.
S a míg egy-két iszákos, bő torokba,
Kancsót ürít a dús gyümölcsök méze,
Hol sárga rétek állnak földig égve:
Vízért kiált a méla nyáj kolompja.
Mint ó-szimbólum: a kis láncos kútnál,
Egy asszony karcsú szilhuettje áll,
Most bronzszín válla égi gyönggyel ékes.
S ahogy kacagva önt a fényen át,
A dombtetőn le, mely a térbe lát,
Vihart ígérve hajt a durva béres.
Önarckép
Egy zord barátunk fáradt, régi mása:
Sok tört vonal és bágyadt durva rész,
S mint két szép ablak őszi ház falába,
Két nagy szem mely búsan magába néz.
Lelkem szíve e sírba van bezárva
S míg drága létem könnyel öntöm át,
A csontfalaknak hangfogó palástja
Takarja égő vágyaim sorát.
Itt nem hint mézet a langyos öröm,
a szívnek kertje itt sohsem virágzik;
Ez arc rózsája: a nehéz közöny.
S míg fejszét fognak a sötét idők,
Eltéved egy ráncban: orrtól a szájig,
A sok akarás, sok legényi gőg.
Vihar
Egy perc és itt van a szörnyű pokol…
Sülyed le ránk a mészporos lepel;
A táj borzongva kénszagot lehel,
Egy vészharang kondult be valahol.
Hinnéd, bontják a rút holtak sírját
A dombtetőket bomlott szél kaparja
Hol rátalál az elhagyott utakra,
Porból kever föl zengő trombitát.
Már égni kész az erdők selymes fodra,
S a lusta nyájnak, mintha szárnya volna,
Bégetve húz a szürke völgybe le.
Tűzeke szántja meg az üszkös eget.
Most láng fut át a sárga mezők felett,
S hull rá a nyárnak milljom gyöngyszeme.
Egy borús éjjel
Unt bánatom ma bor mellé terítem
Tükröt teszek a vén falakra.
S meleg szók selymébe takarva
Föláldozom ma telisírt szívem.
Merész vígan az ablakhoz megyek
Megkóstolni estjét a nyárnak
Hol ágyak égnek, lányok járnak
És eljegyzik szemem kék szemek.
Szívemmel játszik sok kis víg talány.
De jár fölöttem a vasinga
s belébök ferde álmaimba.
Dűlök az éjbe összetörve.
Ó ha valaki erre jönne.
És bús beszéddel ajtót nyitna rám.
Játék – Élet!
Asszony! játszani és élni van ma kedvem.
Állj elém kitárt karral: zengő szobor.
Add a szád, öntözd hiú keservem
Televényét mérges, férges szókkal,
S ó vigyázva termő, édes csókkal:
Ültess át innen más, szebb világba engem.
Halld, konok gitáron peng a kedv.
Mert szent vagy te élet anyja: asszony,
Csókban és szívben örök harmónia,
Fénybe és sötétbe kilengő egység.
Bennem bomlik az egy végtelen hiba:
Férfi-sorsom a magtalan pagony,
És hiába, két acélmarkú karom
Csak alázattal robotbatörni jó.
De most, most vigyáz az éj.
Most hevülnek bennem új erők,
Most belédvesz emberszeretőd
És megáldja vágyaid körét…
Kezed most add a kezembe
Az idő mézét öntse nevetve,
Nevetve,
Mert kint már bokáz a bús sötét.
A kezed hagyd ó hagyd a kezembe
Így köszöntsön ránk az új nyarak virága
Aztán pőre testtel ki, ki a hajnali zöldbe,
Hogy csókunk zenéje édesüljön a világba
És arannyal öntsön el a meleg, fényességes reggel.
Jégzajlás
Ha tegnap még ő volt az istenek átka:
Az ősi halál, a vak bajteli jég;
Ma rendre metéli a görbe kanális,
Királyi nagy álma a sárba enyész!
Már messze a december, hogy égbe hegyezze,
Nap égeti, dögre cibálja az ár.
Száz csonkba döcög le a sárga vizekben
S hogy olvad az élete sírva kiált.
De nincs, ki ma hallja a durva sirámot,
Virágba szagoslik a föld szíve már!
Kik ültek a sutban a porba bokáznak
S míg sarjad a búza a tarka mezőn,
Miként ha gebéit a puszta legénye,
Karámba csomózza a vízi gulyát
S új rózsahusánggal így hajtja halálba
A hetyke idő.
Könyörgés a mécs alatt
Mert színmézet csepeg az idegen asszony ajka, és simább az olajnál az ő ínye.
Salamon példabeszédeiből. 5, 3.
Ó hallgass meg uram,
És bocsáss meg, hogy régi rended meggyalázni mertem.
Te tudod a bűnöm és tudod árva éltem sorsát:
Én más testét a megszokottat utálom.
Ó jaj, jaj, de szép volt, s feledtem a drága törvényt,
Haraptam sima húsát és öt percig szerettem,
Mint vásott gyerek szereti és összetöri a fürge gyíkot.
Ó jaj, jaj, asszony volt, véletlen közel jött hozzám,
És leborultam előtte: öt percig őt imádtam.
De jaj, megbántam nagyon, s most sírva és alázatosan,
Mint jó szolga, gazdája drága holmiját a portól,
Fehérre és puhára mosom én is drága testem.
Ó, jaj, jaj, halld meg szakadó szívem a porból
És feledd el te is akaratlan, árva vétkem;
És keverd meg sötét vérem a vízzel,
Hogy szelíden és búsan önthessek friss nardust a mécsbe,
S hogy trónod fényes zsámolyánál,
Kigyúljon újra lelkem halvány mécse is.
Malmok a hegyen
Mondom e dalt múltán huszonhat évnek
Huszonhat ősznek magtára a lelkem
Éveim íze ma borral a számon
S holnapra régi magam elveszejtem
Ősz van.
S virrad már vidám tüzekkel a hajnal
De mégis messze-messze reng az élet
Csók, asszony: fekete igézet rajtunk
S hiába nyit bennünk a holnap vágya
Hol ködlik a cél a távoli dombon
Malmunk az évet üresen darálja
Ember! Ki vagy valamely szomszéd völgyben
Szíveden ma vágd szabadra a féket
Sorsod szekerét dallal küldd előre
S kik tegnap csókba zártuk legszebb álmunk
Emlékeink hordjuk az éhes kőre
Malmunk legyen malma nyűtt férfi búnak
És csiszolja szűz fehérre a lelkünk
Szívünk égjen, mint éjbelátó fáklya
Hogy ne szabadjon álmosan keresnünk
Testünk, lelkünk legyen örökké útban
S ha pihenni a horizontra állunk
Piros virág nyisson a gomblyukunkban
Födetlen fővel lépjünk az időbe
S ha testvér hozza föl szívét a hegyre
Köszöntsük útján gazdag égi szóval
Legyen övé a vágyak végtelenje
Köszöntsük nálunk harcos büszke szóval
Hogy izmait a láz verje acélba
S míg két szeme könnyel tágul az űrbe
És szívét epeszti kis asszony-holmi
Tanuljon meg árván bánatot űzni
Bő férfi szájjal életről dalolni
a világnak.
Szegény boldogságok földjén
Tavasz van…
Tékozló kedvvel gyer ma közelébb,
Gyer közelébb.
Rest macskatánccal, jaj, ne sompolyogj előlem,
Ne szégyenítsd kacér gúnyába drága tested.
Pirulj elébem új csodára nyíltan.
Így, így! – mint áldott égi fény, simulj,
S a csók csengjen ma sorsunk himnuszába,
Mely szívre csurgóbb, mint a pergő, sárga méz
És zengőbb, mint a lázadt tengerek siráma.
Mert:
Így, mint heversz dús reggeli fehérben,
Így, mint csodát, az ég szeme csodál,
Így, mint a tűzmadár, szemed ijedve repdes,
Így, mint szent kutak szája, istenül a melled,
Ó így, mint a szűz humusz: jóval vagy te teljes.
Más-föld fiát most édesgetik messzi tájak,
Nyitott kapuk és nyitott vermek.
Szegény bolygók – bús férfisereg –
Inalnak már a májusi mezőn.
Van, kit múltak marnak, kit vágyak vernek,
S a szívük dúlt ütemre dobban.
Hajrá! előre, csak előre!
Ki utolsónak: szegénynek marad.
Hajrá! hajrá! új utak eszelőse:
Iramlik a sereg az ablak alatt…
És én, ó én maradok.
Én játszom véled cserétlen csók-cserét.
Veszejtő kedvvel gyer te közelébb,
Gyer, gyer, közelébb,
S kacagd, hogy bomlik a por a testvérek után
És én, szemednek gyáva latra, megragadtam nálad,
Én itt maradtam nálad s itt dalolok nálad:
Ó redőzz rózsát bánatkoronámon
És vedd le rólam vérszínű palástom.
Kint jobbra vadász a vertek brigádja.
Az ég mezői most arannyal teltek,
Színbe szédülnek a tavaszi kertek.
De itt hiába, hiába
Nyerít a tervek paripája!
Itt minden idők célja: asszony.
S lásd, én is térdre törve mondom:
Itt nincs mi világgá szalasszon.
Ó szégyeníts magadhoz,
Asszonyom.
Utazás alkalmatosság nélkül
Tovább,
most a parttalan zöld vizeken,
Kövek sodró tölcsérén
s az örvénylő szabad fényben
a fixpont minden nyugalom istrángja nélkül.
Az energia blombált szelepeivel,
mint egy megzilált motor
az erő zubogó kívánkozása
verbunkoltat át
a volt: jó, a lesz: rossz
anyámasszony gondján
s szikkadt bőröm alatt
a lefojtott gravitáció. (Élj! Élj!)
Hahó!!
Holmi föld nélküli János
nekizúdult Kolombus-kedvével most: Hahó!
a dús fények és rettentő véletleneken keresztül
új földre
a vizek megszaggatott tenyerén!
Hahó!!
Nagy víz, nagy víz, nagy víz…
S nem marad mögöttünk más:
billió torony hegyén a fölakasztott hold!
Nosztalgia
Ó langyos vérű, szegényes és felszínes kisvárosi napok!
Ó szőke, nagytorkú bácsik és hervatag, kövérke
nénik, kik egy életen át lotyogva szomszédoltok
s nem érzitek meg a gondok és bajok halálos súlyát!
Ó hányszor gondolok rátok cudar, terhes napok
után, ha elnyújtva fekszem az ágyon álmatlanul,
siralmas sötétben társtalan, mint az árnyék.
Véreres szemem egy pontot keres a plafonon, tűhegynyi békét,
honnan majd a csönd szürke pókja selyemszálakból szövi le omlatag
szövetjét a drága álmot.
És nini, hogy tarkul a hófehér sík!
Mint pajkos mesékben írva van: házak és fák, emberek és állatok
nőttek meg egy pillarebbenésre.
Itt vannak sorban a barna bőrű akácok, tömött
palánkfalakon a csipkés margaréta, az öklömnyi szalmabóbitás
kunyhók, mint fehér ruhás göndör gyerekek, ha reggeli után kiülnek
a napra.
Szűkös girbe-görbe utcák, füstös kocsmaboltok
és a kapuk előtt pipázgató vének.
S most fordul ki a sarkon rozsdás karikáját hajtva
a szurtos utcagyerek.
Mintha már láttam volna valahol!
Milyen ismerős vékony legényke: tejfeles, vonaltalan
arc, benne két kék szem, mint két megkopott üveggolyó.
…De a karika gurul s gurulnak az évek és a gyerek
lába jár sima dombokról pocsolyás gödrökbe és
jönnek, jönnek az üres esték és bűntakaró éjszakák.
A gyerek piheg: hajtja őt is valami ismeretlen kéz
a csöndes magányból a hömpölygő árral és fáradtan
ül meg egy törött ablak előtt.
Bent göthös, kis emberek lángot szítnak, gyúrják a
vasat és törik árva életüket a kenyérért.
Az út még hosszú innen és sok rajta az apró, kis
stáció: szomorú, sötét állomások, ahol a szem kimeredve
lát pokoli életet és könnyű halált.
Futni akar tovább, de jaj hegynek áll az
út, a karika lapos s már ő is ott bujkál a kormos
kürtőnyílásban: sok vert pajtása mellett eteti
a tüzet, durva csínytevésre gondol és kívánja az
utcát komor éjszakákon.
Néha nevetve püffeszkedik, néha sírva a porba
hajol és vár valakit: egy áldott, édes szájú asszonyt,
aki az ölébe venné és szeretve megsimogatná az ő
maszatos képét.
Kenyérgúzsban a vándor – és az Én vagyok, Én!
Ó fáj az emlékezés, most könnyes lesz a két üveggolyó
s mint magányos alvó gyerek, ha fél
az ablakon kopogó esőszemektől, félve a takaró
alá kuporodom és várom, várom a nesztelen
álmot, hogy puha, anyás kezével átsimítson
az édes és rövid halálba.
Vasárnapi látványosság
Bebörtönöztem magam
háromszáztizennyolc párázó ember közé
férfiak asszonyok, lányok és válogatott cigánylegények
cécós, bizsergető közepébe…
(Akaratommal!…
Jó néha kavicsnak lenni
a kavicsok között
Ha be- körülágyaznak,
áradáskor szárazon maradt apró tócsák.
Jó sziesztás ülepedés!…
A messzi élesen fénylik;
s a hamvasan takaródzott szemek belerestülnek
a közel puhájába…)
Friss istálló és sajtár szagot szeleztek sok ráncú szoknyák,
a jó, kályhamelegű asszonyok között
macskás lapulással, nagy fejű parasztok pillogtak
és egyoldalú bajuszbillegetéssel doromboltak
hol-erre-hol-arra szomszédnak.
A sarokbazsúfolt színpadon pedig
jó vágású legények
és bimbózó, vágyatlihegtető lányok komédiázták
igazra szabott életükbe a furcsát.
Lekötözötten
hozzákötözködtem az „isteni” nőhöz, aki hájas volt és forró:
éhe-ingerlő hirtelensült! –
a másikhoz, akiben zörgött a csont;
a harmadikhoz, akinek késélnyi arcán
zsírosabb idők lapos bőrtarisznyái fityegtek;
a negyedikhez, aki lány s akinek ábrázatára 30 farsangváró év
a férfigyűlölet keserűjét karikatúrázta;
az ötödikhez, aki még becsukott bimbó s akinek nyelvéről
mézesen csurgott környezetés mondanivalója; –
s talán egy darabka carrarai márvány;
Aztán a könyökével beszélő szabadságos bakához;
a lapockáját vakaró, motollaszemű szatócshoz –
És láttam
telekkönyv és tele bugyelláris címert ordítozott
a homlokukon;
profitillatú kevélységek magasra peckelték
a fintoros orruk;
sárga fénypászmás grádicsokat izzadtak egymás fölé
s a kívánság kapui mind, mind egy szellőzetlen
pitvarra nyíltak.
Még:
ügyefogyott, kókadt fejek biccennek a szemembe;
óhajos hangok is felszörcsennek néha…
Ó! – Világ arcára fröccsent sár!!.
A föld bepiszkult pórusa!!! (falu!)
Zsibbadás!
Bepatronozott százévelőtt!!
Itt már csak robbanásra ébredek
én
s te messze akárki!
Sebesültek
És kelet felől bús, téveteg karavánt öklözött az éj,
s míg szakadt a csönd, a csámpás szekerek,
mint bélyeges, lusta csorda lopakodtak a ködben:
föl, föl, ahol teli csuprát ép most rúgta szét a hajnal
s az utcákon, mint folyó arany, futott már az élet.
Víg paloták alá siralmat gombolyítottak a lomha szekerek.
Kósza, kicsi ágyak vérző, sebes húsú katonákat
ringatnak át a hetyke, cicomás városon.
Csukló, idegen jajra ámult rá a reggel,
s oh, jaj, hol tegnap még fürge párok tipegtek a táncra,
vén veteránok izmát dacra veri a düh,
a gyerekek elfelejtik fehér, meleg ágyuk
s az asszonyok riadt, fekete arcáról is
ma lekönnyezett a lárva.
Sima grániton botlik a nehéz táltosok körme
s míg köröttük szívek csokra csokroz koszorút,
ringó ágyak ölén, mint bágyadt gyerekek, pihegnek a katonák:
Bús üvegszemük tágra ereszti bús önmaguk sorsát
és nem látják a várost s hogy fölöttük tűzzel bevetett az ég,
csak az örök, éhes kérdőjelek üszke csiklandja a szemük,
édes asszonyszagra lesnek és a távoli mezőkre gondolnak szelíden,
hol pufók, mezítelen gyereket drága tejjel melenget az anyja
és olykor érzik, hogy minden messze, veszve már:
némelyek bölcs égi igéket bogoznak békítőn
s némelyek fás, csücsöri állal mosolyognak a semmibe
s a szőrös, kemény takaró fölött unottan malmoz két fagyos ujjuk.
Bajok sárga sodrán horgozott az élet,
Kit húzni tudott, húzta gyönge célja,
a tornyokban még zörögtek az órák,
de szívek száját marta már a gond,
a kósza szekerek is elvesztek az utcán
s aztán csönd volt: bamba, könnycsapoló csönd
és a városban nehéz jodoform-, kámfor-, és szalmiákszag
teregette gyászát.
Sóhaj a ház küszöbéről
Ó élet! ki hátamon hordtam a házam
És csúsztam az árkot a gondfa tövén,
Most nyisson a bánatok árva gubója
És nyisson utamra a messze világ.
Mert voltam idáig a könnyek igása,
Ki szántja a szemnek a drága körét.
De lettem a dac, mi az égre dörömböl,
Emberszívek mécsese: vágyteli tűz.
Hogy csillagok égnek a távoli űrben,
Nem állom a posztot a ház küszöbén.
Lantos magam énje ma lépjen a sorba
És verje ki rendre a szív ütemét.
Ott hajtson a vérem a kósza seregben,
Mert ékes a nóta, ha gyújtva kiált,
Hol dús magot perget a szolga kaszája,
Hol harcol a tűzzel a vaksi kovács.
S míg porzik a porral az élete sója,
Jövőbe bolondul el mind a szegény,
De görbe az útja a lusta időnek,
De rozsda virágzik a cél kapuján.
S hogy hisznek is hittel a régi csodába,
Ó lélek, eredjen a májusi vágy!
Ma szálljon a szívem az égi batáron!
És hordja a dalban a harci igét.
Tovább
most a parttalan zöld vizeken
kövek sodró tölcsérén a viharban
s az örvénylő szabad fényben
a fixpont minden nyugalomistrángja nélkül.
Az energia blombált szelepeivel
mintegy megzilált motor
az erő zubogó kívánkozása
táncoltat át
a volt: jó és a lesz: rossz
anyámasszony-gondján
s szikkadt bőröm alatt a lefojtott gravitáció.
Hódítók fáklyás mániájával
s a föltétlen mozgás csikorgó örömével
nyelvemre verem a matrózok kócos énekét
s a vad, hegyhátos ülepedőkön
magammal utaztatom
az asszony megvadító ízét
s kesernyés illatát a kenyérnek.
Ó, alámfeküdt zöld terek a reggelben!
Holmi föld nélküli János
nekizúdult Kolombus kedvével most: Hahó!
a dús fények és rettentő véletleneken keresztül
új földre
a vizek megszaggatott tengerén!
Hahó!
(nagy víz, nagy víz, nagy víz)
s nem maradt mögöttünk más:
billió torony hegyén a fölakasztott hold.
Ki nem adott versek
1910–1965
Nagy bajainkban az asszonyomhoz [1910]
De megvertek. De megvertek.
Asszonyom lásd, mi még se halunk meg.
Sohse halunk meg!
Durcás lepedőkön dög volt csak a tegnap –
dögöljenek, akiknek úgy rendeltetett.
Magam kapuján most kinevetem a reggelt.
Hollahó-o-ó!!
Megtalált örömmel sujtásos a kedvem,
(mind a tiéd, mind a tiéd, mind a tiéd)
s nézd, hogy új torony hegyébe kakaskodik a vágyam.
Asszonyom! a szemem: fáklyás pincegádor.
Asszonyom! a fülem: idők melegágya.
Asszonyom! a hangom: fény a föld orcáján.
S mint mindig:
látom az egészséget támasztó márciusi levegőgerendákat,
hallom a megtejesedett füvek mezőbe nyújtózását
s mint mindig:
fölbuzogó meleg énekemmel
(merthogy mi sohse halunk meg!)
a kórházak puha, fehér vásznait teregetem el
a sárga kínhegyekre,
a fekete siralomlukakra
s a föld városokká forrott sebeire
mindenütt, mindenütt.
Reggel [1915]
Vándorok hullámot bátorulnak a levegő üvegén.
Távolságok erőlködnek összekiáltani.
Ó reggel-tisztaság!
Ó reggel-bizakodás!
Valaki a nap hírnökével viselős a méhében.
Nézzétek a fájdalmasság ezüstarcát!
Én vérző húsú tüzek fölött melegítem a kezeimet.
Ki adná föl a napot az én tányérbélű kezeimbe?
Ó töviskoronás kedvem!
Tüzek fehéren hamusodnak.
Lányok sírnak, anyák elvesztették a szülés örömét.
Sorsok mérleget kínlódnak a megkövesedett pillanatban.
Én állok.
Várok a várakozás állomásán
és hallom a szédülő terek visítását!
Gyülekezet elé [1937]
Fölmutatom a kezeimet
nézzétek:
ezek az öklök rombolnak a rombolókkal
ezek az ujjak építenek az építőkkel.
Ám jöjjön a bíró, aki ítéletet mond jó és rossz felett
nézze meg azt, amit összedöntöttem
és azt is, amit felépítettem a semmiből.
Külvárosok fia vagyok
kék zubbonyba öltözött nehéz járású rabszolga
aki fáradt tagjain ma is érzi a láthatatlan láncokat
s anyja tejével nem szítta magába az urak dicséretét.
Ám jöjjön a bíró, ki halálra ítéli az elbukottat
itt állok kifosztottan
és számkivetetten az utcán
amelyet én formáltam ki
mikor két partjára gyárakat és kaszárnyákat és palotákat építettem.
Én az örök senkiházi, aki magányosságomban is
millió vagyok, győzelmek reményével a szívemben
és minden időben áldozatra készen a jövőért.
Ám jöjjön a bíró és csináljuk meg a számadást.
Megadtam a császárnak, ami a császáré
s azt is megadtam, ami az istené.
Most fordítsunk az érem másik oldalára. Kérdezem
mit adtatok nekem a gyárakért, templomokért és palotákért?
Ki védi meg az én szegény öregjeimet az éhhaláltól?
Ki nyújt baráti kezet a fiaimnak?
Ki ajándékoz bölcsőt az én leányaimnak?
Ha boldogtalanságukban is, mint egykor az anyjuk
gyermekkel viselősek.
Ám jöjjön a bíró, ki ítéletet mond jó és rossz felett
itt állok kifosztottan és számkivetetten az utcán
millió testvéremmel együtt. Felemelem a kezeimet és mondom:
Igen
ezek az öklök rombolnak a rombolókkal
ezek az ujjak építenek az építőkkel.
Hízelgő sorok [1939]
Napfénnyel szövöm be álmaid
hogy pihenj s felejtsd a kaput
mely befordult lépteid előtt.
Miért nem derülsz föl, Asszonyom
kivel színig tele két szemem
és fennen dicsérnek verseim?
S hallod-e? Míg szívemben alszol
vagy száz hím rigó a kert alatt
csak néked zengi füttyeit.
Augusztus [1939]
Búcsúzni kéne már a nyártól, rőt augusztustól
haldokolva élt és így köszön el reménytelen
s akik szomjúhozták gyújtó fényeit, vacognak
csalódott szívvel és fázós zsebretett kezekkel.
Vad és hideg szelek szövik az eső szálait
ásít már a homály, bár még híre sincs az estnek
és én csak állok és várok súlyos bánatommal
miként az özvegy, ki senyved néma siralomban.
Ha lenne zászlóm, búcsút intenék utána
mint hűtlen szeretőinek, ki megcsalta szívem
s tán üzennék is utána teve háton ülő
fiatal legénnyel, vagy egy hófehér sirállyal.
De így csak zenéljen a szó befelé, magamnak
nincs veszve semmi, érzem, s amíg halódik a nyár
a csöndes, sárga réteken látom még a lányok
ringó csípeit s hallom még gyöngyszín nevetésük.
Elmerülő színek [1940]
Jön-megy az utca tarka népe, vasárnap
férfinak borszaga van s a nő mosolyog
csalódottak feledik szívük bánatát
s lehet, a vén erdők sem jajongnak tovább.
Isten szemefénye ragyog a táj felett
s ki gondol véle, mi lesz e szép nap után
holnap s a végtelen idők sodrában
ismét a régi verkli szól majd untalan
s amíg a sötét egek alatt bolyongunk
elfedjük arcunk és megtelnek a kutak
melyekből súlyos könnyeinket merítjük.
Hajnali út [1940]
Ez a nap a vasárnap, hetedik napja a hétnek
mikor megtisztálkodni visznek bennünket
nem testben, hanem lélekben, hogy legalább
e nap éjszakáján nyugodjunk meg szelíden
vértelen ajkunk körül a keserűség barázdája nélkül
s anélkül, hogy rossz álmaink újabb kísértésbe
vinnének bennünket és felszakadnának sebeink.
Egek sötét terhe felettünk, sűrű októberi ködök
hogy elindulunk az épület folyosóin, amiket
a zsiványok nyelvén magasztosan csillagnak neveznek
szöges bakancsaink kopognak és nyikorognak
mintha siratnák elmúlt életünket és sírva
haladnának a jövő felé, amely beláthatatlanul
és kiszámíthatatlanul lebeg előttünk.
S mi csak baktatunk klimp-klamp s tán haladunk is klimp-klamp
csillogó szuronyok őrizetében s mint a fáradt barmok
ahogyan megbújtunk az emberi álarcok mögött
maga a Teremtő sem ismerne fel bennünket.
Sokszorosan megszokott és mégis ismeretlen utunk
körben fordul, le a mélybe s meggörnyedt hátunkon
mint hétköznapjaink szennyesét cepeljük bánatunk.
Íme a végtelen sorban jelen vagyok magam is
mintegy észrevehetetlenül az idegen tekintet előtt
lábujjhegyen és vigyázva, hogy zajt ne üssön a lélek.
Alig hogy kiválunk a sötétség anyagából, őszi egünket
még nem hagyta el a hold, hidegen és fénytelen úszik
felettünk és a közeli erdő felett, ahol már
csöndes a madár s hullanak a fák sárga levelei.
Ha látnál most Kedvesem a világosodó reggelben
amint ballagok a vörös téglafalak közt némán
s majdnem öntudatlan, mint aki a felkevert
vizek alján sodródik elvesztve múltját és reménytelenül.
Nem is tudnám melyik arcom mutassam feléd
hányat gyászos éveimből és a múlt napok közül
melyek árnyékkal és tövissel fonták be életem.
A való világon túl és innen vagyok egyszerre
hallom lépteim kopogását a köveken
melyeket előbb súroltak fel térdenállva a rabok
és megátkozták mindazokat, akik valaha is
rátévednek szennyes és fáradt testük súlyával.
Ó, ha kiáltanék most, hallanád-e hívó szómat
s hallod-e a szívem, hogy ríva vérzik érted?
S ha te nem ismernél rám, vajjon én emlékszem-e valamire
abból a másik világból, ahonnan jöttem
s ahová nemsokára újból visszatérek?
Emlékszem-e a városra, ahol ifjúságom éltem
Anyámra, aki felnevelt s Máriára emlékszem-e?
Minden ködökön át kibontja fölém szőke, szép haját
és megóv a kísértéstől, mely leselkedik rám untalan.
Egy életen át vándoroltam magamban
s most ismét egyedül vagyok, kiszakadt szem a láncból.
Koppan a lábam, de nem ismernéd meg lépteim ritmusát
mint ahogyan én sem ismerek magamra a fényben
s gondolom, Anyám ölében alszom még mindig
szinte nesztelen, ahogyan a sarjadó füvek
alszanak a völgyben s felettük ragyognak a csillagok.
(Gyűjtőfogház)
Enyhe fuvalom [1941]
Hogy senki ne ismerjen rá, takarjátok le
tetőtől talpig nagy, fekete kendővel
s ne szóljatok az anyának, aki kínok közt
szülte őt az egyik tavaszi hajnalon.
Ó hányszor láttuk sírni és hányszor nevetni.
Feje fölött a barna, kis fakereszttel
aludjon, szegény, a mindent feloldó csöndben
békével, ami után annyira vágyott.
Nem is olyan rég volt, hogy búcsút vett hazulról.
Mikor a felesége ajkát s melleit
érintette, ijedt és szomorú lett nagyon
megcsókolta két gyerekét s szólt a lónak
rossz abrakon is szolgálja jól az asszonyt.
Semmi más nem történt: elesett egy katona
tört szívvel fekszik az idegen ég alatt
de erről már beszélni is hiábavaló
a rombadűlt város mögött messze, mind messzebb
egy súlytalan árnyék imbolyog a ködben.
Őszi áldás [1941]
Fiad született írod.
Vállaltad a hivatást
s a gyümölcs őszire beérett.
Milyen hangszeren át szóljak
hogy illő legyen hozzád dicséretem.
Nem vagyok az asszonyok barátja
de mégis, csupa jósággal köszöntelek
ahogy kikeltél a fészekből
s újra láttad a hajnalt
fehér és puha karjaidban
a gyermekkel.
Üzented, hogy megjött a fiad
csak ennyit és semmi többet
s én érzem az aranyló sugárzást
ami szétáradt a világban.
Nagy dolog, hogy született valaki
s holnap születnek mások.
Mi meghalunk s ők haladnak tovább
az elhagyott, végtelen utakon
rendeltetés szerint és áldozatra készen
ahogy egyik láncszem következik a másik után
körülfogva és átszőve a földet.
Mi meghalunk s helyünkre állnak
az újszülöttek, akikre mennyi teher vár még
s nem törődve a közeli bánatokkal
leszakadnak anyjukról, mint a gyümölcs
s új magból újabb gyümölcsöt érlelnek.
Harangszó [1941]
Feltámadott, mondják a népek és megsüvegelik
nevét a názáretinek, ki az ács fia volt
s megenyhült már a szél is s a rügyek kisarjadtak.
Kétezer éve látják őt a vének és a gyerekek
amint hosszú, fehér ingecskéjében lépeget
s alszik a tengerre szállt halászok bárkájában.
Én is emlékszem rá, mint az egykori játszótársra
s ti is útszéli csavargók és mesteremberek
akik hű követői vagytok valamennyien
a nincstelenségben, az útban és az igazságban.
Igen, igen, az Ő árnya és visszhangja vagyunk mi
s bár nem ízlelhetjük a húsvéti bárány húsát
mindennapi kenyerünkben s vizünkben dicsérjük
hogy vérünkből való és meghalt értünk a kereszten.
Kutyámmal sétálok [1942]
Kutyámmal sétálok a szigeten s a kutya szól:
mért vagy gazdám s én mért vagyok a te jószágod?
Nem válaszolok s a csöndben baktatunk tovább
a hűs szélben hajladozó gabona között
egyszerre úgy, mint nagyon távoli idegenek
s mint testvérek, kik védik és szolgálják egymást.
Harmatos fűzvesszőmet suhogtatom a fényben.
Üdvözlöm a szekerest, ki elhajt mellettünk
vén gebéivel és közben vidáman énekel.
Így hát, így zeng felettünk is tovább az élet
gondolom s a jó állat, hogy ficánkol mellettem
szívemből kicseng már a dal és száll fel boldogan
közben átvágunk az erdőn, toronyiránt tartunk
kutyám barna szemeiben a nap tüzével
s a város lakói, kikkel sohse voltunk jóban
sanda csodálattal megbámulnak bennünket.
Boldogító pillanatok [1944]
Ki énekelte először e dalt
talán ő kit tőrbecsalt szerelme
lehet a jámbor rőt szakállú
kit keresztre feszítettek ártatlan.
Ki mondta el először
búját panaszát
ahogyan én szövöm most egybe
vörös és fekete szálait e dalnak
egy megnevezhetetlen városban
utcahosszat
ahol már egyetlen utca sincsen.
A terhes nagy ég alatt
verseim lappangó fényei közt bolyongok
magányosan egy világ terheit cipelve
a cél felé amit álmaim szültek.
Ó örökzöld füzére reményeimnek
a vértanúk vágyaihoz és ábrándjaihoz hasonlók.
Azt a sínt keresem amelyen
te futottál elő az ismeretlenből
a hajnal fény-árny vitorlái közt suhantál
mint a sirályok a tenger zöldarany színe felett.
Lassan lassan
így lettél szívem eszményképe
televény melyben megfogamzanak magvaim.
Az üldözők és üldözöttek közt állok most
kibontott zászlóval mezítelen
látom ahogyan alattomos játékát keveri a végzet
és jön jön habzó pofával mind közelebb
vascsizmáival csecsemők húsát tapossa
és vonaglik a lányok ajka
és sírnak a kert virágai
valami borzalmas rejtelmek
fertőzésétől.
Íme az kísért újból
amit már nem egyszer megéltünk
remegve magunkért siratva halottainkat
kiket a vérengző barom karmai
ízekre téptek egy galambjaitól megfosztott toronyban
vagy éppen abban az árokban hol
békeőrségen virrasztottak a katonák.
Életem szegény kis életem
gerincemen ismét a halál árnyéka kúszik fölfelé
szólít hogy üljek mellé a nyeregbe
egy szóval ígéri a semmit és a mindent
s lám most téged pillantalak meg kedves
ahogy az emlékezés rózsaszín mezőin át közeledve
harcról és szabadságról énekelsz
a hajnal fénypalástjával válladon.
Első szerelem [1944]
Kábító porokat öntött poharába
hogy aludjon jól, túl gondokon és bajokon
ajtója zárjából kihúzta a kulcsot
kitartón könyörgött, szálljon rá békesség
de elfelejtett kilépni a zöld csónakból
hol élete első csókját szüretelte
egy ifjú szájáról a nádas árnyékában.
Úgy érzi, a könnyű csónakban ül most is
vagy félelmetesen erős karok ringatják
s míg hószín párnái közt keres védelmet
tűzeső hull rá ronggyá tépett egekből.
Terítsd ki szárnyaidat [1945]
Terítsd ki szárnyaidat drága angyal és szállj el
a táj felett, ahol élünk a rettenetes háború után
s immár a béke himnuszát énekeli szánk s lassan
mint a lábadozó beteg, munkához látunk
rendbe hozzuk házunk táját, fülöncsípjük a tolvajokat
s szeretnénk megerősíteni az állam pénzügyeit
hogy megleljük helyünket a világban, hogy ne csak a bűneinket
de erényeinket is lássák – a jót és a rosszat
érdemünk szerint osszák ki részünkre
ahogyan a demokrácia fenkölt szelleméhez illik.
Bűnösek vagyunk, semmi kétség, de ne dobjanak be bennünket
válogatás nélkül a szemétkosárba, ne csak ellenségeinket hallgassák meg
az igazságtevésre hivatott bírák s ne csupán azokat a barátainkat
akik csak a bocsánatkérés és a szolgai megalázkodás húrjain tudnak játszani.
Senkik vagyunk a győzők mellett, porszemnél is kisebbek a forgatagban
de mégis, mondjuk ki szívünk szerint és fennhéjjazás nélkül
nekünk is voltak szenvedésre kész asszonyaink és bátor, józan eszű férfiaink
akik vállalták az áldozatot s fegyvert emeltek a fegyveres erőszak ellen
miért hallgassuk el a szabotáló munkásokat, az ifjakat, akik kisiklottak
a törvény karmai közül, felakasztott és agyonlőtt mártírjainkat?
Ideje, hogy ésszerűek legyünk s a tárgyi valóság alapján álljunk
gyarló megalázkodással kezdtük, de folytassuk emberi méltóságunk tudatában
nem nyertünk csatát, de nem is akartunk soha győzedelmeskedni szomszédainkon
mi serény és becsületes fiai e földnek, mi szegények és megalázottak
mi nemet mondtunk az agitátoroknak és tudtuk, hogy mire használjuk
a kezünkbe adott fegyvert s mi vagyunk azok, akik ma
téglát téglához illesztünk, megindítjuk a termelő üzemeket
s készek vagyunk rá, hogy kimérjük és felrakjuk az új világ gerendázatát.
Nem elég, hogy a munkás megfeszíti izmait a gyárakban és a bányákban
nem elég a serénység és az áldozatkészség, az új világnak erőre és akaratra is
szüksége van, nem csak a testre, hanem a szellemre is
s én most azokért a tanítókért, tudósokért és költőkért szólok
és általában a szellem embereiért, akik nélkül csak fél munkát végezhetünk
akikre a megsejtéseket s a gondolatok tudatos rendezését bízta a sors.
Tegnap még panaszoltam [1946]
Tegnap még panaszoltam: nincs pénzem, fáradt vagyok nagyon
holnap vasderes paripán vágok át a réten
s a sok szép dal, ami botló nyelvemet emeli
versenyre kél ott fent fent az égi csillagokkal.
Örülj hát te jobbik énem, nehéz volt az út idáig
új otthon, első vasárnap s íme mindezt,
mindezt az ismeretlen pillanatok szédületében
mintegy csokorba gyűjtve nyújtom át néked, kedves.
Mit is tehetnék [1946]
Nem is tehetnék szebbet, Rólad énekelek
nem búsít ami volt s hogy unom a jelen
pocsolyáit, térdig gázolnak benne mind
akik álom ittasan indultak el tegnap
s a győzelem kürtösei lehettek volna.
Barátaim, kiknek becsültem hűségüket
intenek felém az őszi ködökön át
de valamennyi közül csak te maradtál
velem a százarcú küzdelem óráiban –
szerettelek Anna és te is szerettél.
Én ma már hiába is kínállak, kedvesem
a siker édes, színes italaival
ajtód küszöbén ülök le s énekelek
rólad és néked dalolok kékszemű Anna
zengő kéksége egeknek, tengereknek.
Különben a magánosság dicsérete ez
s a paraszt, aki amott ballag az úton
nézd csak, a súlyos alkonyati ég alatt
éppen olyan magános és szomorú, mint én.
Az út amin haladtunk [1946]
Az út amin haladtunk alámerült
üzent neki a távol s minket elhagyott
így lettünk egyre árvábbak a hűlt csillagon
eget és földet váltottunk szüntelen.
Vallottam első igaz szerelmemről
s a bánatról mi szívemet megsebezte
s alig értünk ki az úttalan erdőből
hunyt szemmel léptünk már kart karba fűzve.
Szülők testvérek nélkül éltünk egyedül
köröttünk a zord világ törvényeivel
és mégis egymást szeretve és dicsérve
mint egyazon tövön két feslő virág.
Aztán a hajnal elragadta tőlem
idegen férfiak árnyéka szőtte be
de hiába tűnt el időn és téren át
boldogan őrzöm gyöngykék pillantását.
Falusi lányok asszonyok [1946]
A falusi lányok, asszonyok, hogy kikelnek ágyukból
még alig hasadt meg az ég, szellő suttog a lomb között
arcukról hangtalanul letörlik az álom rózsáit
s mezítelen karjaik kinyúlnak a végtelen felé.
Pogány mosollyal üdvözlik a napot, mely kelet felől
tűzarany szekéren vágtában közelg a hegy peremén
harmat ragyog fel a mezők boglyas, zöldszínű hajában
s indulnak már a nők is vállukon fénylő kapával.
Így ismeri fel őket egyik hajnal a másik után
fürkészve szívük titkát, álmaik viharzó bozótját
ahol remények és vágyak tüze parázslik szüntelen
s a kesernyés szerelmi órák bárkája ring a fényben.
Versenyt dolgoznak az ízetlen, mogorva férfiakkal
ó, hogy örülnének, ha valaki érintené őket
mindmegannyi most egy-egy hamvas, élettel teli növény
mely titkolva bájait a csendes tó színén virágzik.
Uram, ki ismered őket és lemérted kis bűneik
lásd milyen szegények s míg törik magukat a dologban
bódult tekintetük fénykörén egy gyermek lépeget át
két apró, tiszta kezében a húsvéti kereplővel.
Ütemesen lüktet az éjszaka [1946]
Ütemesen lüktet az éjszaka. Június dicséretre méltó hónap. Teljesítenem kell a parancsot, hogy kövessem az álmot,
amely kiszabadította testemet a bilincsekből. Sápadt lépcsőfokok bádogból és holdfényből; sima felületükön az útszéli
hársak remegése tükröződik. Itt-ott lábnyomok, egy titkokba keveredett nő lábnyomai. Követni szeretném a jeleket, de
amott a zöld kis patak ketté szeli a határt. A mező pipacsai közt katonák cirkálnak kivont éles kardokkal. Ez a mozgás
már ígéri, nem sokára hajnalodik. Hogy ki voltam eddig, ne kérdezzétek. A szerelem szült újjá, egy csók, amit a
szomszéd menyecske ajkáról raboltam. Kamasz éveim emléke s hűtlenül nem árultam el soha. Tudtam, a vénasszony
bosszút esküdött volna s a kakas világgá kukorítja. Így hát a part egyik szegélyén, mint üldözött tűntem el s a másikon
győztesként léptem elő.
Ó, ez a táj, a hatalmasan kéklő ég s a millió tücsök harsogása az alvó kukoricáson túl. Milyen változó vagy világ s
milyen feledékeny. Este a kerti asztalnál édes, világos barna kávét ittunk s félkaromat búcsúzás előtt a szomszédom
átlátszón tiszta dalocskát énekelt. Most itt bolyongok a hajnalban és nem találom őt sehol. Kiáltozom a nevét, de nem
felel, felidézem az arcát, de nem emlékszem rá.
Ahol este a kút állt most virágok térdelnek és éppen nyitogatják ibolyaszín kelyhüket. Az eresz alatt pedig, a harmat
gyöngyei közt egy óriás szarvasbogár és egy vörösszárnyú cincér fekszik holtan.
Orosz katona [1946]
Éjszaka, mikor csend van, a sárga rózsák mélyen alszanak
kelet felől egy lovas indul el, lassan poroszkál, mint akit
emlékei kötnek a tájhoz, mint aki járt itt valaha
de akkor egészen más neszeket hallott az erdőből
más volt az ösvény, a mezőn rejtett tüzek parazsa izzott.
Szétnyitja emlékei bozótját, akár egy vadász keresi a helyes utat.
Igen, mondja halkan, innen lőttük a várost, emlékszem
a barna fenevad már odúja felé menekült
este leszállt a köd s a vér maga fojtogatott minket
nevünket kiáltozták s mi feleltünk volna mind
de itt vesztettük el a himlőhelyes Fomát, Jegort a diákot
itt harapott a fűbe ezredünk néhány hű lovasa.
Most keményebben fogja a kantárt torony iránt üget
megtalálja-e a házat, érintheti-e a sárgaréz kilincset
minek az ízét érzi meg ujjai kemény bőre alatt
s vajon a lányt megtalálja-e, szőke volt a szeme fekete
akár egy vadász szétnyitja feledhetetlen emlékei bozótját
szúnyograj kíséri s dalol neki szívfájdító éneket.
Halál és az asszony [1946]
Nincs más út csak a te utad
igaz, hogy a sivatagba vész
feléd úszik a néma lélek
mint fáradt hattyú a tavon.
Így ment el tőlem ő is
szál ingben és nagyon szomorún
eltépett minden köteléket.
Mély űr maradt utána csak.
Rózsát ültetek
a sírján
vándor, ki erre jár, hogy lássa
szárnyára emelte a végzet
s egy hű szív lángol utána.
Hajnali séta [1947]
Árnyéktalan az út, amin feléd kanyarodom
ébred a szél s egy részeg kakas harsog valahol
hírül hozták nékem, akik már jártak e tájon
fiatal vagy s égő fürtök díszítik homlokod.
Egy képből léptél elő, egy alvó patakból tán
szárnyaim nőnek, hogy rádgondolok a hajnalban
s úgy hiszem én, hogy megnyugszik nálad a menekült
ki holtra fáradt, de holnap újra kezdi megint.
Pünkösdi kegyelem lángja sem oldoz föl engem
lásd csak, egyedül feléd közeledem reménnyel
lábaim nyomán eldűl a gyönge tavaszi fű
de fent valahol megered a fény zuhataga.
Szívem rejtett forrásából így száll fel a dal is
hirdetvén gyarló életünk s hogy szeretjük egymást
szebb vagy te, mint a tűz, mint harmatgyöngy a virágon
s lehullnak előtted zordon éveim terhei.
Hű szerelem [1947]
Pilláid rácsa mögé zártál
úgy élek ott, mint az elítélt
csókod tüze már rég kilobbant
ó börtönöm, ó hű szerelem.
Karjaimat, hogy feléd nyúlnak
emlékek kötik meg és láncok
miért, hogy rád sem ismerek már
bölcsője és sírja szívemnek.
Nappalok és éjek múlnak el
de maradok én és számolom
egy könny még, egy könnyű sóhajtás
s emléked láncai lehullnak.
Kis történet [1947]
Vártam reá sok hajnalon, sok estén át
mert jönnie kellett volna, ha úgy szeret
ahogyan én szerettem őt. De láthattam
más utcába fordult, más férfi oldalán
hajában rózsát viselt, mit utáltam én.
Aztán egy napon megint láttam őt, láttam
konok volt a szeme, az arca szomorú
hogy örülhetett volna akkor a szívem
és összecsukta szárnyait, sebzett madár
csak tűrte, hulljon rá a decemberi hó.
Visszhang [1947]
Egy kép a múltból, amelyben éltem
sok nyurga fiú, sok csitri lány
az erdő bronz kupolái alatt
táncoltunk a zöld alkonyatban.
Egy világ, miben még nem szenvedtük
a nyár tüzét s a tél sebeit
Nagy Pál úgy járt Veronnal a karján
mint, aki mély álmában bolyong.
Én is szerettem egy lányt, barna volt
villanó kék szeme, mint az ég
meghaltam volna érte boldogan
én balgatag a szerelemben.
Hol van Nagy Pál és a szeretője
és hol vagyok én a víg kamasz
arany keretben a vásott kép
vad terveim, lázas szerelem.
Hajnali zsoltár [1947]
Így még nem köszöntött rám a nap
ó egek ékszere, zöld párákon áttűző sugárzás
milyen gyönyörű ez a táj, hogy rubint öledben dajkálod
ó, csak most értem, hogy jámbor énekébe foglalt a pásztor
hogy dicséreted zümmögik a méhek, ahogy kiszállnak a kasból
s mohón szürcsölik a fényt, a réti virágok édes borát.
Látod-e magad a kék tócsák és rózsaszín patakok tükrében
úgy ahogyan én látlak égő koszorúd pompájában
hogy úszol a felmérhetetlen távolok között
magadhoz vonzod az uccagyerekek csodálkozását
s a szűz liliomok, amik este becsukódnak
jöttödre kinyílnak újból s feléd küldik illatukat.
Mint pásztor tereled az ég fekete fehér nyájait
utadból elűzöd a holdat, megvakítod a csillagokat
s hogyan beszél rólad a nép, ismered-e a parasztok hálaadó szavait
az asszonyok tereferejét, mikor rólad szólnak
a sárga tarlón, vagy a kutaknál szívük alatt a magzattal.
Mennyit írtak rólad a költők, milyen dalokkal köszöntöttek
de te kimeríthetetlen és elszédíthetetlen vagy.
Itt ülök házam előtt a szürke kőpadon s még félig álomban
fejem búbján, gerincem csigolyáin érzem leheleted cirógatását.
Így születik ez az írás, belőled meríti vérét
s feléd száll kitárt szárnyai ritmusával.
Láthatatlan ajkadon csüng szerelmem
és álmodom: kedvesem hírnöke és szószólója vagy
mikor téged nézlek ugyanakkor látom őt is
vörös szép haját fésüli éppen a tükör előtt
s ugyanolyan elvarázsoló tekintettel pillant felém
amilyen mély és ellenállhatatlan a te pillantásod.
És mindezeken túl mennyit segítettél nekünk
a romlás éveiben, mikor a szabadság hű fiai
úgy hullottak, mint kasza suhintása alatt a fű
mikor a rabok a te lopva elfogott sugaraidból merítettek új erőt
mikor a zsidókat végighajtották Európán
s csak a te olajcseppjeid hullottak a meggyötört lélek tüzére.
Nincs közöttünk aki elszakadni vágyna tőled.
Ma is és mindörökké, aki ajkára veszi a neved
mintegy részegen zengi csókjaid dicséretét.
Minden út hozzád vezet [1947]
A leghalkabb szó is messze hangzik
megtanultuk a falaknak is fülük van
s aki vérengző kutyáival üldözött
a zsarnok elvesztette lábaim nyomát.
Meghalni lenne jó mondtam olykor
aztán jött egy pillanat és megsegített
társaim mellkasán kigyulladt az arcom
nem fájtak sebeim, nem féltem senkitől.
Egy halk sóhaj szólított magához
falakon erdőkön és törvényeken át
emlékedből építettem fel a házam
ahol ébren vagyok és rólad álmodom.
Mottó [1948]
Ami szól e könyvből egy szív vallomása csak
egy szívé, mit rejtettek súlyos éjszakák
hol reménytelenül kereste társait
s megtalálta a bátrak és szegények szívét.
Az én csokrom díszítik az ő rózsáik is
érzitek-e illatát, látjátok színét
tűzszirmaik nem hullanak le kihűlten
egy világ táplálja őket, egy egész világ.
A nyár utóíze [1948]
Kiittam teli korsódat augusztus
rőtt partjaidtól elbúcsúztak a lányok
új szerelmek gyümölcseire éhesen.
Hogy ősz fejemre szemerkél az eső
emlékszem rájuk, mily bronzszínűek voltak
mézillat rejtőzött kibontott hajukban.
Kinek odaadtam csókjaim tüzét
fordítsa be előttem háza kapuját
ha jön a tél s csontjaim pihenni vágynak.
Ózdi emlék [1948]
Mi dohog e kohók mélyén, mit panaszolnak
a forró szélben kifeszített huzalok
s az embereket, akik itt élnek meztelen
ki menti át az éjszaka örvényein.
Apák s fiúk csontjai egyformán zörögnek
a kék ég elfordította tőlük arcát
s egy nap az átkozott talaj kérge felszakad
egy nap mások lépnek elő az út végén.
Itt izzik a kemény acél, itt születnek meg
eszközei a munkának és a harcnak
bajtársaink előtt, hogy el ne szakadjanak
tőlünk, emeljük magasabbra a zászlót.
Bánat és veríték tengere övez minket
kézfogástok felejthetetlen emléke
hajszol mind előbbre s megfürdet a fényben
mely a fekete éjfél szívéből fakad.
A pásztor gondjai [1948]
Ha egy juh kiválik a nyájból
fáradtnak és elhagyatottnak érzi magát
akár az ember, aki csalódott szerelmében
jég verte el gabonáját
házát felgyújtották az idegen katonák.
Mélyebb az állatok bánata
mint a zöld és szürke vizű kutak
amikben nem nézik meg arcukat a csillagok
tájékukról elköltöznek a madarak.
De bekövetkezik a pillanat
mikor a pásztor megenyhült szívvel föléjük hajol
és megsimogatja őket –
szilaj tüzek lobognak fel tekintetükben
neki iramodnak szemben a széllel
s felhevült testük gőzei elvegyülnek
a tarka
virágok illatával.
Üzenet az angyaloktól:
szeressük
és védelmezzük őket.
Diófám árnyékában [1948]
Akik visszajöttek az idegen földekről
kiszabadultak a legyőzöttek átkai közül
a győzők irgalmatlan fogságából
más emberekké lettek, egészen másokká
nemcsak a rideg, kemény tárgyakkal
saját szülőikkel, hitvesükkel, gyermekeikkel is
újból ismerkednek, újból és újból kérdezik őket
kémlelik pillantásaik titkát, hangjuk
rejtett árnyalatait, mozdulataikat
amikkel ölelnek, vagy búcsút intenek feléjük
úgy érzik ez a régi világ sem a régi többé
kihűlt a fészek, mitől oly nehéz volt elszakadni
a szív zsilipjein más vér árama zúg át
s ó, a hosszú éjszakák milyen elbírhatatlanok
vastag falaikkal, felettük a súlyos, vak éggel
s ha kél a hajnal, csukott pilláikkal ők
egy szörnyű múlt emlékeit takarják.
Esti dal [1948]
Fiatal lány sétál a fák alatt
miközben halkan énekelget.
Én úgy hallom, csúf nevemet is
beköti éneke csipkéibe.
Így találkoztam veled szerelem
húsos rózsái közt virult a nyár
s hogy átléptem házunk küszöbét
magával vitt a lányka éneke.
Feledés reménye [1948]
A kínok forrása, ami ránk zúdult
egy ragadozó homlokából tört elő.
Nincsen csapdám ellene, fegyverem sincs
de látom a roncsok és romok dombjait
s legjobbjaink a megtiport mezőkbe
belerajzolták testük sárga vonalát.
Bármerre indulj, hozzád tapad a gyász
maradj hát, építsd új otthonod falait
egy szép napon itt lesznek kaszásaink
s a megalvadt vér rózsáit lekaszálják.
Felakasztották [1948]
Dicséret néki aki hajdan
a pajtásom később hű barátom volt
aki hitt a legyőzhetetlen igazságban
s akivel oly gyalázatosan végeztek ellenségei.
Hogyan zengje el szegény öreg szívem
hogy ki is volt ő tulajdonképen a mi kis városunkban.
Ó amint kora reggel átmentünk a szűk Bástya utcán
megálltak az idegen asszonyok hogy egy jó szót küldjenek felé
hogy fehér galléros kék ruhácskáját hangosan dicsérjék
pedig ő csak egy szegény asztalos fia volt
egy asztalosé aki mértéken felül szerette a bort
s olykor nagy zenebonát rendezett a családban.
Aztán kiteljesedett mint egy szép egészséges fa
és felnyúlt mint templomunk tornya a Piactéren
s a hangja is úgy szólt mint a torony harangjai.
De nem Isten igéit hirdette. Nem ő kemény volt nagyon.
Azt mondta a gazdagok okai mindennek
azok a hatalmasok keserítik el életünket
akik uralkodni vágynak és leigázzák a népet.
S íme akik szerették őt és szólásra biztatták
lassan elmaradtak tőle ahogyan a gyávák
mindig is elmaradnak attól aki elszántan előre tör.
Puskákkal és csapdákkal vadásztak rá
mint a nemes vadra. Elrabolták siránkozó gyerekeit
s a csinos kis házát tövig lerombolták.
Végül kézrekerítették valahol a külvárosok
vérrel ételhulladékkal szennyezett sikátoraiban.
Dicséret néki mert ő volt közöttünk a legnagyobb
s akik még ki merik nyitni a szájukat dicsérjék velem együtt
mert értünk élt és érettünk halt meg.
Ó egy milliószor elátkozott fa
kimondhatatlan ízű gyümölcse lett ő.
Dicsérjük hát szívünk énekével csakúgy
mint karunk rombolni és építeni kész izmaival
mert mindenkor dicséretet érdemel az
aki lázad a hatalom gőgje ellen
és meghalni kész az igazságért.
Gonosz szeretők [1948]
Csak gyermeki alázattal szólhatnék róla
szelíd bánattal, vagy pusztító gyűlölettel
mely a szív legmélyéről tör fel fájdalmasan.
Olyan mint egy angyal s a mosolyával kínoz.
Házába invitál, ahol már tanyát ütött
valaki az ellenségim csordájából.
Nagy művén dolgozik, melynek zöld kérge alatt
szerelmének vérszegény bűvölete lappang.
Tapogat utánam a sötétben s ha meglát
elfordítja arcát, hogy bátrabban mutassa
a tőrt, mit ruhája csipkéi közé rejtett.
Ne félj, mondja néha, nem akarlak megölni
ugyanilyen csúful válaszolok a mélyből
miért fordulsz el, én sem akarlak megölni.
Ima helyett [1948]
Egy madár szállt a fára és énekelt
alatta a letaposott mezőben
gyerekek aludtak szennyes kis ingecskében
hunyt szemekkel és összeszorított fogakkal
mint akiket szörnyű álmok gyötörnek.
A madár egy fa száraz ágára ült le énekelni
s én most az ő énekét folytatom
könyörögvén az álomba hullott gyerekekért
akiket elhagyott a világ s még emlékeznek szülőikre
érzik kezeik melegét, lehelletük illatát
hunyt pilláik mögött elvonul a vidék
hol kenyerük termett s az első csók érintette ajkuk.
Hajnal, ha jössz emeld őket szárnyaidra
és szállj el velük e tájról, hol idegenek
elhagyottan véreznek emlékeik cserepein.
Amott az erdő is jajgat, hogy legázolták
amott a hegyek szakadtak ketté s a virágos partok
leperzselődtek mind, hogy látni is siralom.
Zokogj tavaszi szél, mozdulj meg hatalmas föld
legalább te szólj hozzánk, akit oly közel érzünk magunkhoz
aki velünk szenvedtél s a sebeink is annyira hasonlók.
Rügyező tölgy, akit álmunkban láttunk
fakadj ki elesett társaink szívéből
és maradj velünk örökre.
Nem kívánok se bort se éneket [1950]
Nem kívánok se bort, se éneket
márcsak szólni szeretnék
márcsak szólni szeretnék hozzátok
oly egyszerűen és oly egyértelműn
hogy ne fájjon emberi kötelékünk.
Nem vagyunk mi szebbek és jobbak se
mint jámbor szemeivel
mint jámbor szemeivel az ökör
mint a szamár, ha megmakacsodik
pálinkától vadult gazdája előtt.
Mennyi földjét jártam be a világnak
s milyen szegény maradtam
s milyen szegény maradtam, mily szegény
fáradt fejem se hajthatnám le, ha
nem lenne hozzám közel a te ágyad.
Könyörgés egy fűszálhoz [1950]
A külváros járdakövei alól
a csillogó kátrány és mocskos homok alól
előbújt már egy fűszál, hegyesen akár a katona szuronya
de nem vérrozsdásan, hanem zsíros zölden.
Gyönge fűszál, mondják a kancsal bámészkodók
holott te az a bátor és konok igehirdető vagy
aki hevenyészetten bekapart halottaink
szívéből, szeméből vagy szájából törsz elő.
A múlt szűz küldötte vagy a jövő felé.
Ó megfélemlíthetetlen hírnöke a tavasznak
kopogtass be a zárt ajtókon
szabadíts ki bennünket
nyomasztó álmaink mocsarából.
Kitárul a szívem [1950]
Kitárul a szívem az ajtókhoz és ablakokhoz hasonlón
melyeken át ide-oda jár az élet.
Csendből szőtt fészkem melegében ülök
magasabban a legmagasabb torony keresztjénél.
Jól érezhető és érthető innen minden
mintha kedvesem ütőerén tartanám a kezem.
Nincs itt távolság csak tér van
amivel mélyen azonosulhatok.
A szabadság illatát semmiféle szél
nem keverheti össze a börtöncellák bűzével.
Úgy őrzöm itt elhullott társaim emlékét
ahogyan anyamadár őrzi boldog kicsinyeit.
Őrizz meg versem [1951]
Ki írta könyvébe az utak nevét
amiket betakart a múlt hamuja
a tenger fodrait ki számolta meg
amiket elnyelt a csöndes végtelen.
Egyik évszakból úszunk a másikba
anélkül, hogy sorsunk jeleit tudnánk
s mielőtt fegyverünket elsüthetnénk
találkozunk a halál szolgáival.
Magunkon kívül, íme, semmink nincsen
egy vércsepp nyoma tán, egy bűn árnyéka
mosolyod jóíze régen elillant
ahogy az én szemem lángja is kihunyt.
Előbb vagy utóbb [1952]
Lehet hogy beváltál volna katonának.
Mért nem mentél. Mert szerettem a szabadságot
mondtad – a kedves nőket és a szép muzsikát.
Nagy tüzek égtek nagy keservek dúltak akkor
de nemsokára idegen katonák jöttek
hogy felszabadítsák nyomorgatott hazádat.
Vörös zászlót vittél egy hosszú menet élén
aztán az árokszélén láttalak véresen
mélyen aludtál és többé fél sem ébredtél.
Változatok [1952]
Az újjászülető világ küszöbén
ne kérdd, hol vannak az utak s ha látsz egyet
ne firtasd, hová vezet az erdőn át
áldozat vagy te, tűrjél hát és reménykedj.
Majd feltűnik egy ló a szemhatáron
egy részeg kakas, vagy borjával egy tehén
hírt hoznak a jövendő ligetéből
hol rendben lesz minden a maga kedvére.
Te csak készülj fel, mint más trónörökös
mint akire az ellenség bitója vár
végül is egyre megy, ki lesz a király
és ki a hóhér száz pribékjével együtt.
Egy öreg fa panaszai [1952]
Nem a múltat nem a jelent nem is a jövőt
a mindenség örök felérthetetlen mozgását
a látható dolgokat és az elrejtett törvényt magasztalom.
Egy mákszemnyi fényforrás bugyog fel a mélyből
egy madár siratja
megsebzett párját a hajnalban.
Panaszkodom folyvást
de nem az fáj hogy meg kell halnom
hanem hogy ti legyilkolhattok.
A valóság keserű szájíze undorít
mindattól ami rátok emlékeztet.
Miért nem lettem füst ami láthatatlanul szállhat
miért nem lettem undok váladéka a földnek
ami megronthatná ételeiteket és italaitokat.
Nincs hozzá kedvem hogy meneküljek
csak állok itt a terhes ég alatt
csak nézem tagjaimból hogyan törnek elő a friss rügyek
milyen meghitten tekint rám a vándor ha erre téved.
Nem vagyok több mint a rokonaim és kevesebb sem
néha egy lányra gondolok máskor elhullott barátaimra
miközben szétdúlt fürtjeim közt
a kései ősz
csillagai ragyognak.
Karácsonyi meditáció [1952]
Ez hát a nap mikor Isten elküldte egy-fiát
hogy szenvedjen értünk és megváltsa bűneink
kétezer éve már hogy a jászolban született
s öt sebe lángol már az örök éjszakában.
Nem hiszek benned Jézus legártatlanabb bárány
bénultan vergődnek képzeletem szárnyai
úgy gondolom hogy nem vagy és nem is voltál soha
mégis vágyom a fényt mit jóhíred sugároz.
Nem vagy s nem voltál soha de szeretném ha lennél
oly mélyre süllyedtünk már a véres iszapban
hogy egy gyenge jel egy múló ígéret is könnyen
lángra gyújthatná szabadulásunk reményét.
A táj amiben élek s a nép melyet szeretek
mind rólad beszél némán összezárt ajakkal
egyazon sors kegyetlen láncait csörgetjük mind
egyazon álom vizén hajózunk szüntelen.
Egyre biztatom magam és szólok társaimnak
eljönnek a szelek hogy űzzék vitorláink
Ó Jézusom ki nem vagy és nem is voltál soha
feléd sodornak a bánat kék hullámai.
Verssorok [1952]
Hiába kapkodsz a pillanat után
mely sírni késztet vagy harcra ingerel
kisiklik bizton hálód csomói közt.
Az lát csak valamit ki messze tekint
csak az marad utánad múlhatatlan
mit szíveddel írtál korunk falára.
Halottainkról se szóljunk jajongva
undor vitte el őket vagy fájdalom
lám megbékéltek már s ez nékik elég.
De mi lesz velünk akik még itt vagyunk
dögszagú háborúkba kergetnek-é
vagy az akasztófán végezzük sorba.
Kutyaboldogság [1953]
Hull a hó, a sárga föld lapul
kis kutyám a Bandi ébredez
látja már a fehér világot
ugat és hempereg vidáman.
Szólítom, de rám se néz most
farka leng, akár a zászló
szemében a nap aranya ég
két mancsa közt ropog a kenyér.
Rajta hát, ugass és rohanj
rövid az élet kis kutyám
ahol ma dajkál a hópehely
holnap tócsák bűzlenek megint.
Feltámadás [1953]
Legyilkoltak és nem halt meg belőlem semmi
élnek emlékeim dalaim és hű szerelmem
olyan vagy nékem e zordon télidőben is
mint álmunk kertjében tövisei közt a rózsa.
Ha szemedbe nézek magamra lelek benne
s látom olyan kút vagy melyből mindig meríthetek
holdfénnyel beszórt ösvények vezetnek hozzád
és illatos mosollyoddal tele az évszakok.
Ha szólítlak az éjben és kimondom neved
fáradt ajkamon mint tűzbokor lobog fel a szó
csókjaid lángja szüli így újra önmagát
így emészt utánad a részeg vágy s az áldott tűz.
Micsoda szelek hordják el a gyilkosokat
és ki siratja meg majd őket miközben én
hallgatom drága hangod s a szemem is nyitva még
sima kék vizén úgy ring a bárkád mint aki
tőlem indult az útra és hozzám tér meg ismét.
Vallomás [1953]
Hát így hullottak el ők mind mind a bátrak
költők kiket egy nagy eszme hevített
mások kiket az arany vagy szerelem
szirénei csábítottak zátonyra.
Ha eljön a végső számvetés órája
a véres áldozatok elhagyják majd
bíborszín korallerdeit a tengernek
és a sírkertek mély búvóhelyeit.
A nagy ítélet harangjai kongatnak
azokat idézik most zengő hangon
akik már túljutottak a szenvedések
és a gyarló félelmek hínárjain.
Ó milyen törékeny és rövidre szabott
életünk fonala s milyen süppeteg
az út a csavargó keréknyomok között
vén tanyák mentén a tág réteken át.
Érzem a házunk és kertünk nyers illatát
itt vannak mind akiket szerettem én
s akik kéretlenül is szerettek engem
az épülő család gyűrűjén belül.
Elibük megyek a súlyos éj ködében
nékik adom mi szép és jó van bennem
s elfelejtem a hitvány barátok arcát
kik hamis utakra tértek közülünk.
Foszló ködök [1954]
Május elsejére
Májusi szél, közeledő viharok hírnöke
látom, a gyűlölet forrásait nyitogatod
hogy végülis győzelmet arassunk a gonoszon
aki dúvadakhoz hasonlón garázdálkodik
s megfojtja a szívet, ha bánatában feljajdul
ahogyan rabolni, megalázni és ölni kész
ahogyan rombolja, vagy felgyújtja házainkat
gyerekeink kezéből kimarja a kenyeret
földjeinkből feltúrja a fiatal gabonát
tőrbe ejti a lányokat s az asszonyok hasát
megtapossa szívük alatt a gyönge magzattal
kutainkban nincs már víz s nincs toll a vánkosunkban
egymásra dobáltan a göröngyös földön hálunk
s ha felébredünk, fájó szemünkbe néz a halál.
Ó viharzó májusi szél, ó végre hát, végre
dalolj nekünk a szabadságról, melyet oly kínnal
sóvárog a szív, ó sodorjad felénk a kardot
hogy birtokoljuk a győzelem első zálogát
gyávák halántéka mögött gyújtsd fel a tüzeket
asszonyaink nyelvét igazítsd a helyes szóra
őrizd tehetetlen gyermekeinket, amíg mi
lángoló haraggal s ha úgy kell, halálra szántan
elindulunk az úton, mely átvezet bennünket
a sötét és feneketlen poklok birodalmán.
Bizodalom a szabadságban [1954]
Udvarunkból egyenesen a hegyre ballagok fel
ha süt a nap s a rügyező cserjék és bokrok közt
az enyhe márciusi szél bolyong, mintegy muzsikaszóval.
Lám milyen megenyhült és bizakodó az ember szíve
ha állandó gondja, baja közben csak órákra is
saját törvényei szerint él és nem törődik vele
hogy gúnnyal és rágalmakkal illetik ezért
mert szereti a tisztaságot és különbül dolgozik, mint a többiek.
A kora reggeli fényben állítólagos nagy bűneim
így változnak át erénnyé, legalább önmagam előtt
s máris reménykedem, hogy nem hullok el az árokban
s hogy úgy igazak a dolgok, ahogyan én értelmezem.
Nem szólok hangosan, s a legkisebb fűszál is megérti
mik az én gondjaim, örömeim és keserűségeim
ahogyan én is megértek itt mindent, és azonos vagyok mindennel.
Tikkadt az ajkam, de nem a dicsőségre és a hatalomra szomjazom
néhány baráti szóra csupán, biztató kézszorításra
hogy ne botoljak el az úton, melyet választottam
s hogy erős legyen a tüdőm, izmaim bírják a távolságot
s hogy a tétlenség ne süllyesszen el a hínárban
hol annyi kihunyt remény, széthullt akarat, sárga csontváz hever
mélyen a parlag kopár szintje alatt.
Nemcsak a jámbor megadás, de a bátor ellenállás is erénye lehet az embernek
s én azok közé tartozom, akik nem hátrafelé húzzák a kocsit
hanem előre törnek a lázadás zászlaját emelve magasba
és félre nem érthetőn kimondják
amit szívük szerint ki kell mondaniok.
A hegy túlsó oldalán indulok lefelé
hogy lássak még más, ismeretlen tájakat is ezen a szép napon
s a valóság millió csodájától ihletetten
öltsön formát a képzelet.
Törvényt ültek felettem [1954]
Huszonheten ültek a hosszú asztalnál
egy rögeszme huszonhét megszállottja
s mint annak idején Isten vad kutyái
a jó keresztény vérére szomjasan.
Őrizzük híredet szent Inkvizíció.
Most egy más falka kopói szaggatják
húsunkat és így martak össze engem is
hogy emlékezzem szörnyű napjainkra
s ó jaj nekem, arra is jól emlékszem én
hogy fenevad karmaik közt vergődve
hatvannyolc éves voltam akkor, hatvannyolc.
Reflektor alatt [1954]
Milyen sors vezérel téged
milyen ital mérge részegít
ha ilyen könnyedén baktatsz tova
e ronda sikátor mélyén
hol sötéten csurog szét a hold
ezüst patakja és a vér
vad szaga lepi be rongyaid.
Tán nem te vagy a jó testvér
akit szívemre öleltem én
közös álmaink erdejében
a virágzó nyári réteken
miközben galambcsapat szállt
lábukon hűségünk gyűrűjét
viselték messzeláthatón.
Most egy állat lábanyoma
sötétlik mögöttem véresen
az elhagyott házak küszöbén
arcodon a gyilkos maszkja
s a zsarnok ujja véste rád
szörnyű jegyeit a halálnak
melynek zord pribékje lettél.
Sirató ének [1955]
Jaj nekünk szörnyű nekünk
nincsen többé kit szerettünk
lelkétől megfosztottan
hideg párnán fekszik holtan.
Messze van nagyon messze
alig nyílott ki szép szeme
elvitte a zord halál
vissza többé sosem talál.
Életünk ó életünk
hosszú tavaszt adjál nekünk
szemeink ragyogjanak
bánataink apadjanak.
Jaj nekünk most jaj nekünk
nem szerethet kit szerettünk
könnyeit is elsírta
alászáll a csöndes sírba.
Életünk ó életünk
hosszú tavaszt adjál nekünk
szemeink ragyogjanak
bánataink apadjanak.
Meghalni volna jó [1955]
Meghalni volna jó
vagy élni volna jó
sötét vizeken ring
az elhagyott hajó.
Elhagytalak téged
s te most sírsz utánam
üszkös sebet éget
könnyed a szívemen.
Fehér sirály kering
az őszi ég alatt
a szép aranyhal már
horgom hegyén akadt.
Ím, hogy elhagytam őt
leltem új szeretőt
de minden hiába
én is siratom őt.
„Válogatott versek” mottója [1955]
Elértek-e oda verseim
ahová küldelek benneteket
nem tudom
nem tudom.
Elmondjátok-e
ki fiai, lányai vagytok
nem hiszem
nem hiszem.
De azért csak távolodjatok
súlyosan, mint az elefántok
nyílröpüléssel, mint a sasok
fénypáncélban, mint a halak
szelíden, mint a bárányok.
És daloljátok fennen
ég veled jó apánk
ég veled szegény öreg ember.
Népdalvariáció [1955]
Mottó a „Napló”-hoz
Az én lovam nem eladó
nem zsandárok alá való
nem bírná az istenadta
hogy a zsandár nyomorgassa.
Énutánam nyerítene
könnyezne is két bús szeme
együtt jártuk a világot
oldalamon fegyvert látott.
Az én lovam pusztai ló
harapós és ágaskodó
virrasztjuk a napot holdat
zsandár minket be nem foghat.
Ha én rigómadár lennék [1955]
Ha én rigómadár lennék
szerelemről énekelnék
de én űzött ember vagyok
puha fészket nem rakhatok.
Ha erdei medve lennék
édes mézet szürcsölhetnék
de mivel hogy szolga vagyok
felettem a nap se ragyog.
Ha én futó betyár lennék
űzőimen bosszút vennék
de én olyan jámbor vagyok
ma vagy holnap éhen halok.
Kis ballada [1955]
Két rossz bányász élt Isztriában
egyik szőke nagy germán volt
a másik barnabőrű olasz
együtt lógtak ők és együtt ittak.
Szerették őket az asszonyok
szépen énekeltek mind a ketten
rózsa rózsa hej rózsalánc
az ifjúkori tüzes szerelem.
De ők már régen voltak ifjak
s az ingük is kifeslett itt-ott
egymás nyűtt karjába fonottan
távolodtak e bús világtól.
Elhullott hajuk kóc szakálluk
már csak a szél sodorta őket
már nem is daloltak s egy ázott
gödörbe tértek megnyugodni.
Itt pusztult el a két rossz bányász
kik jöttek messze Isztriából
s hogy aludtak szájukban fű nőtt
szívükből piros virág nyílott.
Megpróbáltatás [1955]
Szólt a parancs,
teljesítsd be szépen életed.
És láttam már, nincs más út
csak az a sötét, az a végtelen
amely a kék azúr udvarába fut.
De addig, testvéreim
mit kell szenvednem bűneimért
hogyan viseljék el gyönge csontjaim
amit a bíró rám kimért.
Ki voltam tegnap, ki vagyok ma
nem ismerem magam.
Másnak szült anyám, mást mutat a tükör
napok és esztendők sodra
cibálja három szál hajam
s ki érzi át szemem mély bánatát
jószívvel ki koccintana velem
ha látja elgyötört kezem.
Este van megint, a hold alatt ballagok.
Az elhagyott sziklás partokat
ostromolják a kénszínű habok
morog és üvölt a tenger, mint a vadállat
ha igazán megvadul
a sárga homok csillogó fémmé tömörül
s a fák, a szenvedő öreg fák csordákban állnak
a hétpúpú bazalt hegy körül.
Emlékeztek rá?
Gyerek voltam egykor én is, szőke és nyúlánk
nem féltem senkitől
saját árnyékom kísért
a keskeny, halszagú folyóhoz
hol a szél ezüst fűzfalombot bolyhoz.
Ott láttam először mezítelen asszonyt
a fényben állt és hosszan nyújtózott.
Néztem őt a partról
és más vizeken
száz asszony, száz idegen
a fény és árnyék rácsain
mint bűvös láncot dobta át
hajának kék fonatát.
Nem volt már part, se víz, se ég
csak a sok asszony mezítelen
így látta két gyerekszemem
s halkan sóhajtottam
őrangyalom maradj velem.
Lázban feküdtem, mint a betegek.
Vizet kértem. Vihart és tüzet kívántam.
Ma is e régi emlék van velem
és kísér az úton
mint hajdan az árnyékom kísért.
Lám hát, ez vagyok, csak ezt tudom.
Hiába szól a parancs
teljesítsd be szépen életed.
Nem találtam meg, akit kerestem.
Úton vagyok. Ki tudja, hova.
Így görgetem tovább életem
így ér utol a halál lova.
Tétovázás [1955]
Én találtalak ki, lány
és elmentél tőlem az őszi ködben.
Mentél, csak távolodtál
a fehér házak sora közt
majd a mély allén át
belemerültél a tóba
ami eddig nem volt a világon.
Kiáltottam utánad
nem válaszoltál.
Madarak röppentek fel a nyíresből
s a hold magába szívta őket.
Szörnyű éjszaka volt. Kihűlt világ.
A kert végében álltam és
halkan daloltam
a szerelemről
amit nem ismertem meg soha.
A vakvilágban [1955]
I.
S ha indulni kell
fejem lehajtva indulok.
Fölöttem nincsen ég
alólam kiszállt a föld
vonz és taszít
a jégüveg messzeség
számolom a
semmi hullámait.
Te űztél el, jól tudom
szerelmed nélkül halok meg.
A végtelen úton
egyedül
mindig csak egyedül
s csörömpöl utánam a lánc
vasfüzére két felejthetetlen karnak
emléke néhány csóknak
mik karommal, foggal
véresre martak.
Oly ismerős e táj
még sem tudom, hogy hol vagyok.
Elbújt a nap egy rozsdás lemez mögé
deres lovam már rég az ördögé.
Ó istentelenségek istene!
Szívemmel száz rossz angyal csatázik
így érek el
a vértelen és hústalan halálig.
II.
Nem te vagy az, akit keresek,
nem én vagyok, akit te vársz,
földbe gyökereztem, mint a fa
s te más ég alatt már messze jársz.
Ki lánya vagy bronz és üvegvirág
milyen gyümölcsöt szülnél nekem?
Vad fantáziák űznek árkon-bokron át
ó, hagyj el már engem, félelem.
Öreg vagyok és hányszor gyalázott meg a világ
két rossz lábam térdig csupa sár
bolyongok az elátkozott völgyben
mint a kereszttel megjelölt szamár.
Ha egyszer még láthatnálak, csak egyszer
akit oly mélyről kívánlak, szerelmem
gondolnám, partot értem végre
ringat a föld s az ég kék felettem.
III.
Kert voltam én s most zord kertész vagyok
csontjaimat őrzöm a rács mögött.
Így veszejtettek el titkok és csodák
a legnagyobb Úr maga küldött rám
három sárkányt, tizenkét ördögöt.
A kertre emlékszem, aki voltam
zöld kis fákkal, kék nagy madarakkal
s most némán ülök az örök sötétben
nem láthatom az anyát és lányát
ahogy köszönti őket a hajnal.
Kalózok [1956]
I.
Láttam egy képet
amin Szűz Mária
vesszővel puhítja
Kisjézuska fenekét.
Egy másik képet is láttam
amin a gonoszkodó festő
őrmesterbajuszt festett
a szép Mona Lisa orra alá.
Mindez persze régen volt.
Azokban a kénköves időkben,
mikor a föld, a mi jó földünk
az első világháború bűneit emésztette,
mikor még élt Guillaume Apollinaire.
Hogyan énekeljek rólad,
Istenektől megszabadított élet,
szavainknak és cselekedeteinknek hőskora.
Olyan rút és félelmetes voltál,
mint a kiéhezett farkas.
De a mi szívünk mélyén élt egy szikra
s hittük, ha egyszer majd kipattan,
a fekete vér dögvész nélkül felszárad,
az emberek megpihennek körülötte.
Nem a rombolás dühe, hanem
az építés ábrándja lázított minket.
A világ gyökérszálainak fészke,
a még fel nem fedett messzi tájak
gyönyörei csábították szívünket.
Kalózok voltunk, igaz, de abból a fajtából,
akik aranyat gyúrnak a ganéjból
s ha kell, feláldozzák magukat a máglyán.
II.
Ó az a feneketlen verem, amibe
végül is, mint az elefántok belezuhantunk.
Kezdenénk mindent újból
de nem találjuk a menekülés lehetőségét.
Ki tapasztotta be előttünk a fény forrását,
ki törte össze a hangszert, ami az igazságot zengte?
Szánalomraméltók vagyunk,
nagyonis szánalomraméltók.
Vannak, akik learatták a közösség termését,
akik a kegyelem árnyékában szülik műveiket,
akik megint telerondítják a könyvtárakat
a múzeumok selyemmel kárpitozott falait
akik a munkát dicsérve, könnyen elejthető
pénzfalkákra vadásznak.
Ó, testvéreim mind,
mind, akik még nem estetek át a ló másik oldalára,
mossuk meg kezeinket a vértől és iszaptól.
Kétsorok epével [1956]
Akik már ütöttek rám egyet, kettőt,
miért nem nyitják meg előttem a temetőt?
Fájt nekik, hogy elszántan énekeltem,
most fáj az is, hogy csöndben ült meg testem, lelkem.
Mit is kéne tennem, hogy szeressetek,
sunyító kárörömmel tűzre ne vessetek?
Ha kívánjátok odaadom, amim van
szentségeitek előtt, a piacon nyíltan.
Ha kell, két szemem fényét is kioltom,
e nehéz világban erre se legyen gondom.
Ha kell, a füleimbe ólmot öntök,
gondolhatjátok, így tán könnyebben megdöglök.
Történjen úgy, ahogyan akarjátok.
Ó én ellenségeim, nem is köpök rátok.
Erdei csönd [1956]
Csikordul a szavam, ha kimondom,
sikolt a szíved, ha szívemmel közelítem.
Vágyainkkal és harcainkkal csordultig már
életünk, a mélység padlója ing alattunk.
Mi volt és hogyan volt, ami gyötör?
Félek tőle, egy napon orvul ledöfnek ők,
kiket kézenfogva, mint vak testvéreimet
vezettem át a véres bitófák erdején.
Most torz vakok vagyunk mindannyian.
Beton gátakat emeltünk és nem láthatók,
akik tegnap nagy útra készen elindultak,
céltvesztettek a korommal mázolt ég alatt.
Egy vén szarvasbika bőg valahol.
Induljunk arra, hogy kéz a kézben hírt hozzunk
a különös állatról, ki nem bujdosott el
az ég átka s az emberek fegyvere elől.
Téli csönd [1956]
Íme a világ, a mi irgalmatlan világunk
megenyhülten alszik, akár a gyermek
akit könnyű és puha vattákba pólyáltunk.
Február hava, mikor a medve kijön delelőre,
vagy visszabújik vedlett farát mutatva az időnek.
A szél Isten fehér szakállát kaszálja
és hull, hull a szent tenyészet csillagos szála,
miközben ökrös szánkón jeget fuvaroz a paraszt
zöld kis cinkék holtan koppannak alá a magasból
s lent a tavalyi mag termő csírát fakaszt.
Hazudni, vagy ölni kinek volna kedve?
Jóllehet a csöndes órán te sem ismernél magadra.
Szavadnak a szíved hitelt nem adna
s hiába, hogy részeg, vagy fogoly voltál,
bevallanád, ha gyilkoltál.
Február [1956]
Hallgasd csak, hogyan dühöng és vonyít a szél
s amott milyen szelíden ballag a csorda
a kiszikkadt tanyátlan földeken át
mint tévelygők, akik meghalni készek.
És mégis, ha bambán felbődül az egyik
a megsebzett táj mindjárt visszakiált
bánatát és nyomorúságát zokogva.
Ó micsoda vidék, ó jaj, se víz, se fa.
Egy varjú árnya libeg felette néha
egy rút madáré, akit nem szeret senki.
Így múlik el napra nap, vak, reménytelen
s ha egyszer majd vér borítja ezt a földet
árva barom sem akad, hogy elsirassa.
Intelem jövendöléssel [1956]
Vigyázz, szép kezed ne fagyjon a kilincsre.
Pillantásod oldja fel az ítéletet
ami a bitófa nevét szentesíti.
A büntetett mindnyájunk nevében szenved.
Ő az áldozat, az eltaposott fáklya.
Vigyázz szép kezed ne fagyjon a kilincsre.
Jön majd a gyermek, ki csupasz kis öklével
kiveri a támadó vadkan agyarát.
Ez nem a gonoszságok vége, de mégis
elindulnak a szelek s a tűz fellobog.
Vigyázz szép kezed ne fagyjon a kilincsre.
Nyári hajnal [1956]
A kerti úton, az érő málnák során
mézet keres a hártyaszárnyú lepke
de odébb a vén birsalmára, mostohán
ringatja sárgabőrű gyümölcseit
s ők sírnak és imádkoznak remegve.
Ó nincsen semmi baj. A lankás táj felett
az ég rózsaszín csipkék között dereng
s látom a távoli fehér ház kapuján
régi szerelmünk piros zászlaja leng.
Esti bánat [1956]
Letűnt a nap, holtan szállt alá
rémületben hagyva a tájat, hol tündökölt.
Egy árnyék kúszik most a falon
macska, vagy asszony, vagy fa árnya
ablakom üvegére karcolja
egy ismerős arc rajzát
hogy lássam még egyszer őt
akit annyira szerettem
és elhagyott könyörtelen.
A diktátor [1956]
Alámerült örökre. Semmi kétség.
Sosem volt rútabb halál
soha engesztelhetetlenebb gyűlölet
cserben hagyták a gyávák
s a hízelkedők elárulták.
Zászlók erdejéből lépett elő
és ordított és toporzékolt vészesen
kivégeztette akiknek szemük volt
kivégeztette akiknek szájuk volt
ki akarta folyatni
egy egész nép vérét
s végülis eltiportan hever
a hóban, a vizeletben vagy a tüzes romok
alatt.
Bűnhődött-e ha megölte magát
bűnös-e aki megölte
a hajszás nappalok
s a rémisztő éjszakák nélkül
szegényebb lett-e a világ.
Nem! Nem!
Most hasad ketté a fekete ég.
Most fakasztja csíráját
az új gabona.
Félrevert harangok [1957]
Ó lélek
ki az üldözött vad csapásain menekülsz
mikor rózsáink hajnali szirmait tépi a szél
s az álom hajójából kiszállnak a gyerekek
hogy talpuk a valóság tüzes köveit érintse.
Szavaink és tetteink láthatatlan forrása
téged keresnek mind, akik belefáradtak
a harcokba, győzelmekbe, kudarcokba
szomjukat enyhítenék és lemossák a vért
ami ártatlan kezükre fröccsent.
Por és füst takar el előlünk mindent.
Mint koldusok bandukolunk az árnyékban
félve a törvényt, irtózva az ítélettől
amit a vak istennő mérne ki ránk
véletlenre bízva életünk, halálunk.
Ó lélek, ne hagyd el a tépelődőket és gyöngéket.
Hidd, az üldöző kedvét veszti félúton
s te meleg fészekre lelsz ismét a testben
honnan, mint párját kereső galamb
szállsz fel az égi magasba
csöndben a jövendő ígéretével.
Lázhullám [1957]
Ó drága Kedves, mikor még rólad és néked
daloltam: e szép napok hímpora lehullt már
azóta más szerelem borától vagy részeg
feledve ágyam párnáit, ajkam jóízét.
Elmentél, barátaim sorának is vége
ki a sírba bújt el, kit most vetnek pokolra
hiába minden kaland, tündöklő ígéret
keresztbe fekszik előttünk a végzet árnya.
De miattad fájok én csak, téged siratlak
félálomban fogant isteni test és lélek
íme legördülnek rám az ég függönyei
idegen a táj, el sem indulhatok feléd.
Megpróbáltatások évadja [1957]
Megvetette mindazt, ami van
a fényt is árnyéknak vélte
követelte, ami nincs.
Hosszú, kemény harc volt ez
árnyékkal és fantomokkal
aztán egy délután
hanyattdűlt a díványon
mint aki aléltan fekszik
a sivatag tüzes homokján.
Kiáltott
sírt
megölt társait kereste
s már önmagát sem
találta sehol.
Egy öregasszonnyal beszéltem [1957]
Hogy mivégre születtem, nem tudom meg soha
vándorolok bús hetven éve árkon, bokron át
bólint felém egy másik lélek, ki elvesztette hitét
megint másik, kit szeretője hagyott el csalárdul.
Gyászbafúlt, jéghideg, acélkemény ég
mennyi téveteg árnyék bolyong alattad
várva a felizzó hajnali derengést
kegyelmi szózatát az otthoni harangnak.
A kíváncsiság, mely öli az ember fiát
belém fészkelte magát örökre
s míg lesem a szabadulás óráját
életem száradó ágai hangtalan letörnek.
Mindez csak komédia, nem is lehetne más
napok és évek megölik és újra szülik egymást
mindenki fogantatója itt mindenkinek
mindenki vérengző hóhéra itt önmagának.
Vándorolok már én is hetven éve árkon, bokron át
keresve életem miértjét, nyugalmam puha ágyát
s hiába várom a felizzó hajnali derengést
kegyelmi szózatát az otthoni harangnak.
Összegubancolt fonál [1957]
Sok mindenen túl jutottam
és nem értem el sehova
amit megérintettem lehullott
mint az elfagyott virágok szirma
akihez közeledtem, azt hitte üldözöm
nem találkoztam azzal, akit
hajnaltól hajnalig kerestem.
Emberségem titkát tártam fel a világnak
hogy érzékelje forró testem közelségét
hogy fogadja el szavaim kincseit
nyelvemmel csépelt tiszta gabonát.
Ez az a pillanat, mikor a céda a szűz arcába köp
a vér a kanális rácsai közt menekül
s aki helyet kapott a nagy emlékszobor talapzatán
a szánandó baromhoz lett hasonló.
Segítségért már ne is kiáltozz.
te csaptad be magad mögött az ajtót
mint ahogy én is egy rögeszme foglya lettem
s hiába várnak rám, akik jó szívvel
barátaim lehettek volna.
Élet, te sátáni erőszak kölyke
mint kihunyt lámpák sorát hagytam el
óráimat, napjaimat, éveimet.
Január [1958]
Ó eszméim amikben hiszek s te asszony akit szeretek
mint elérhetetlenek a felhők mögött éltek
alig is láthatom szárnyaitok rózsaszín lebegését
igazságtok fényét a test vonalát hívását a szemnek.
De fordul majd a kerék s a vak szerencse újból rámtalál
hű egyezségünk füzére elszakíthatatlan
a harc tüzétől s a csók ízétől ismét megrészegülten
áldozatai e kornak nem feledjük egymást halálig.
Egy elhagyott költő dalolja így hitét és szerelmét a
kapuban melyre ezerkilencszázötvennyolcat
írt fel a könyörtelen pusztulás véres szárnyú angyala.
Tintahal [1958]
Ó jaj jaj
ó jaj jaj
fekete ez a rózsaszín
ez a fehér is fekete
kiköp felém a halász
ne érints meg
te is feketére válsz.
Akváriumban élek
mint a vénasszonyok
díszhalai
szomorúsággal párosodom
versekben szaporodom.
Ó jaj jaj
ó jaj jaj
csillogó buborékgyöngyeim
hiába küldöm fel a mélyből
nem irgalmaz a világ
fekete nekem ez a rózsaszín
s ez a fehér is fekete nekem.
Irgalom nélkül [1960]
Este volt mikor elindultál
hogy a kietlen sikátor végén
a nagy vörös bánya alatt megtaláld
az éjszaka szívét
a fájó és láthatatlan szívet
amely ott didereg és szűköl
emlékeink sötét mocsarában.
Az éjszaka csábított el téged
játékaidtól könyveidtől barátaidtól.
Most hajnalodik s te nem találsz haza.
Korunk szerencsétlen flótása
ott állsz egy szétdúlt ház romjai közt.
Kapaszkodj meg testvér biztatlak
de te csak káromkodsz
segítségért kiáltozol
és nem hallja meg senki.
Egy város és egy szerelem halálára [1960]
Nem azért vándoroltam hogy találjak valamit
egy vak Isten vezette lábaim
arrafelé hol romjaiba dűlt a város
hol keserű volt már a dal s az emlékezés.
Nem azért mentem hogy találjak valamit
a mozgás szépségét kedveltem s azt
hogy nem kötözhet meg se lánc se szerelem.
Nem azért vándoroltam hogy találjak valamit
rossz hátizsákba gyűjtve meg volt mindenem
csak a mozgás szépségét kedveltem s az okát a szegény
papír és falevéltársakat akikkel a szél
kergetőzött előttem a végtelen utakon.
Nem azért mentem, hogy találjak valamit
s mégis rátaláltam a rombadűlt városra
szerelmünk csillaggal jelölt városára.
Való igaz egy vak Isten vezette lábaim
s most itt állsz a nagy tükör előtt
téged látlak benne de akit ölelsz
s aki ölel téged az már nem én vagyok.
Költészetem magja [1960]
Kimondom a szívem és az agyam is kimondom
egész életem káromló szavait
ahogyan földemtől népemtől örököltem.
Mint költészetem haszontalan ikerpárját
a könyörületet és a könyörtelenséget zengem
egyazon fekete hangszeren
és kérdezem folyvást
van-e olyan ellenség aki legyőzhetetlen
van-e olyan ellenség aki legyőzhet engem.
Csend [1961]
Ne zörögj ne kiáltozz.
Fürdök a csendben.
Nemsokára átváltozom
gránittá vagy acéllá.
Csend az én elemem
az én országom
az én szeretőm.
A csend az amitől
fájdalom nélkül megrészegszem
teherbe esem
és verseket szülök.
A múlt szárnyai [1962]
A múlt szárnyai suhognak feletted
nem veszíthetsz el semmit abból amid volt
szegény alvajáró
a fény kapuja
bezárult előtted.
Egy rózsa nyílik
az örvény szélén
nem jött még erre a kalóz
hogy reményeid elrabolja.
Csukott szemed mögött
egy egész világ ragyog
szörnyű fekete fénnyel.
Játszunk hát mi is [1963]
Játszunk hát mi is
sok pisis
kisgyerek
a Zsák-utcából.
Jaj de szegény
ez az utca
szegényebb
mint mi vagyunk
hiába nyargalunk
nem jutunk
ki belőle soha.
Hacsak nem mászunk át
a falakon.
Mindenem a tiéd [1964]
Mindenem a tiéd
nélküled bizonyosan elvesznék
de kényszerít a vágy
s egy átkozott tüske a szívemben
arra kényszerít
hogy megkeressem
a szegény pásztorfiút
és a csodálatos királykisasszonyt
akiket a kirabolt és meggyötört nép
álmodott a világra.
Jancsi és Juliska
banális történetével kínlódom
és Shakespeare gonosz intrikusaival
és az isteni Ulisses nyomait keresem
aki megölte Itaka férfiait.
Nehéz út
minden tagom fáradt
idegeim vibrálnak
mintha villamosáram dolgozna bennünk.
Ó trigeminusz neuralgia.
Ismertem egy asszonyt
aki tíz évig szenvedett tőled.
Szép volt akár egy angyal
de eltorzult az arca
és folytak a könnyei
ha idegei megbolondultak.
Élni szeretett volna szépsége fényében
és örökösen a halállal pörlekedett.
Nem szeretett már
nem szeretett
de gumi szalagot kötött a nyakamba
ahogyan a kutya nyakába kötik a láncot
és ezért nem szakadhattam el tőle.
Emlékeimből éltem
alkoholt ittam
a kártya ördögének áldoztam.
Gyermekkoromban
egészen más világról álmodoztam.
Szerettem a virágokat
és a hangyák vonulását irányítottam
a sárga ház tövében
ha alászállt az alkony.
De semmi értelme
ennek a feminin ömlengésnek.
Átok rajtam hogy költővé lettem.
Gyalázatos mesterség
mindig siránkozni
mindig a sebeket mutogatni
vagy a másik végleten
a császárt vagy a Megváltót játszani
mint a tébolyda lakói.
Semmit nem tudok pontosan kiszámítani
pontosan a nevén nevezni.
Mindennek két vagy több arcát látom.
Vonatom ingajáratban futkos
vagy kisiklik és könnyet sem ejt a halottakért.
Mintha egyetlen utasa lennék
mindent egyedül kell végig szenvednem.
Hogyan is bírnám ki
mindezt nélküled
a te szelíd pillantásod
boldogító mosolyod nélkül.
Feltárom a múlt
szövevényes mélyét
nyersanyagából
utat építek
a jövő érkezése elé.
Ebben az időben minden érdekelt
és mindent lehetségesnek véltem.
Erő és egészség volt velem.
Kardot rántottam
csak úgy képzeletben
és ketté hasítottam az ellenségem.
És ismét a parancsolat
verset kell írnom.
Micsoda kín és kéj egyszerre.
Szavaimat
egy összedemolált cilinderből
halászom ölő
egy cilinderből
amit a bőbeszédű és nagyfejű
Victor Hugo viselt
a száműzetésben.
Ebbe a dicső ócskaságba
belefér az egész világ
színével és visszájával
összecsuklásával és újrafelemelkedésével
és látom a történetet
amely a tükör háta mögött játszódik
veled és velem.
Fiatalok voltunk
szemünkben a csodálkozás fényei ragyogtak.
Csupa izgalom
mozgás
összetalálkozás
elszakadás
hogy semmit se lehessen ellenőrizni.
Ez az a korszak mikor a szikra
kipattan a mélyből
de a láng még nem tud fellobogni.
Barbár zenére táncoltunk
és sírtunk a gyönyörűségtől.
És úgy éreztük
a te tested az én testem is
és az én testem a te tested is.
Alig bírtuk el az életet
túl szűk volt a város körülöttünk
nagyon távoli volt felettünk az ég
féltünk az éjszaka hangjaitól
és fáradhatatlanul úsztunk
a zűrzavarban.
Ez volt az igazi gyermekszerelem
amitől annyira óvnak a vének.
És nem haltunk bele
inkább kivirágoztunk
mint a tavaszi facsemeték.
Aztán elszakadtunk egymástól
és az idő sodrába zuhantunk.
Milyen messze kerültem tőled
milyen szegény lettem egyszerre.
Nem éreztem többé szemeid varázsát
játszadozásaink gyönyörét.
Egy szűk ösvény
kőtörmelékén indultam tovább
önmagam felé.
Az én madaram [1965]
Nem nyitom szét az ujjaimat
egy madár ül a tenyeremben
elröpülne.
Költészetem
ez a madár
őrizem
mint egyetlen kincsemet.
November vad szele
November vad szele üvölt a réten
hol nem régen még virág nyitott és madár dalolt
a sínek mentén, hol először csókolt meg szerelmem
házikója ablakán kinéz a bakter
s vörös zászlóval int a messziségnek.
Így múlik el élet és emlék
s lehet, te nem is szerettél soha
álom volt, hogy némely este
kart karba fonva átmentünk a hídon
s míg hittem csak nékem élsz
s én csak néked élek
négy fal között aludtam elfeledten.
A halott novemberi mezők felett
most távoli harangok szava kondul
s én rólad dalolok, drága kedves
akit képzelt tájakon láttam átsuhanni
akár egy angyalt
ajkán kimondatlan nevemmel.
Ha kiállok házam kapujába
Ha kiállok házam kapujába
úgy látszik, mintha téged várnálak
ha kertem vén fái közt bolyongok
úgy látszik, miattad búslakodom
s nem találom a forrást, mely szomjam
oltaná s az utat sem találom
mely elvezetne hozzád.
A nagy árok partján innen és túl
mályvák és orgonák illata száll
itt jártál egykor nem feledtem
a te mély színeid festették át
rózsaszín színét s a te illatod
lélegzik dús bokraik mélyén
az alkonyati ég alatt.
Súlyos és zord emlékek ezek
de kire is emlékeztetnek.
Ki is hiányzik hát mellőlem
amint hűsölök a kapu előtt
s járok a kertben fel-le egyedül
megint kevesebb vagyok mint tegnap.
Kétségtelen, kétségtelen.
Korai magány
Szülőink, akik vezéreltek bennünket, már elhaltak
s most itt ténfergünk hazátlanul, és anélkül
hogy tudnánk mi érdemül és mi végre vagyunk e földön.
Virágcsokor a kezünkben és toll leng a kalapunknál
de hiába szólunk és hiába nyújtjuk egymás felé karunkat.
Nem is merem már kérdezni
ki lánya vagy te és én kinek a fia vagyok
a hasadékon át, melyen bepillantok a világba
csak téged látlak, amint állsz a hajnal kapujában
s talán éppen rám várakozol, hogy járuljak eléd,
bánataimmal és vágyaimmal, haragommal és alázatommal.
Óh, lány, óh te bimbózó gyönge cserje a szétnyíló fényben
hogyan ragadjam meg arcod vonásait, hogyan öleljelek magamhoz
hogy aztán elégedetten és örökre elmentselek szívemben.
Játszom a gyötrelemmel és közben szégyellem magam
hogy semmi jobbat nem tehetek sem érted, sem magamért.
Egy helyben tipegek majdnem halálra ítélten és hiába várakozva
a nap magába olvasztja szőkeséged s a bánatod nem áttetszőbb
mint az éjszakák sötétje s hogyan közelítselek meg a szélben
ki könnyebb és gyorsabb szárnyakon lebegsz, mint a réti pillék.
Így jár aki korán elveszti szülőit, mondom én
s te a hegy túlsó oldaláról rábólintasz szelíden, mint aki
megadja magát kérlelhetetlen sorsának, mindazonáltal még vár
még remél egy kis hasadékot a sziklán, kancsítva még figyel
hátha egy véletlen órán minden jóra fordul.
Kora reggel a tónál
A meglökött kő
gurul
gurul
és a tóba hull
a móló végében egy kurtaszoknyás lány
szerelmi bánatát dúdolja.
Hogy kihez láncolta oda a szerelem
nem tudná megmondani.
Csakúgy énekelget
mint feje fölött a világítótorony
antennáján
az a fekete madár
fütyölget
szívből
értelmetlenül
bánatosan.
Vallomás az új esztendőben
Lovainkat elkötöttük.
Lovainkat bekötöttük.
Nyargalhatnánk messze innen
de nem megyünk. Ha tetszik néki
kaszáljon le bennünket az Isten
ahogyan itt állunk siralomban
én az anyámmal
te a feleségeddel
és ő a leányával.
Kérdezzétek meg az égtől, kik vagyunk?
Kérdezzétek meg a földtől, kik vagyunk?
Hittünk, mint a hithű zsidó
dolgoztunk, mint a szorgos keresztény
s ha ellenünkkel összetűztünk
álltuk a harcot mindhalálig.
De itt ázunk most, mint a koldus.
De itt fázunk most, mint a koldus.
Elszökhetnénk messze innen
de nem tesszük. Dehogy tesszük.
Ha tetszik néki, érdemünkre
kaszáljon le bennünket az Isten
ahogyan itt állunk siralomban
én az anyámmal
te a feleségeddel
és ő a leányával.
Válasz a kedvesnek
Egy üzenetet küldött hozzám a kedvesem,
részeg kis dalt, hogy megvidámítsa szívemet.
Óh, kedvesem, egy korty tiszta vízre szomjazom,
egy pillantásra csak, mely céltalan rebben fel
s úgy kopog be nálam, mint aki hazatalált.
Újesztendő
Házadat, aki felépítetted
földedet, aki megművelted
testvérem, derék munkás ember
tenyeredet add a tenyerembe.
Utaink most egy cél felé futnak
s a torkunk most egy dalt énekel
dicsértessék a tavasz-idő
és az anya, aki szült bennünket.
Nem volt idegen a te fájdalmad
örömöd se legyen idegen.
Közös harcainknak emléke
milyen büszkén viseljük terheid.
Íme számadásunk végösszege
egyik mélyre nyomja ekéjét
a másik tűzbe tartja vasát
harmadik a hazatalált költő
ki nékik ajánlja verseit.
Fanyar kedvvel
A rétről jövünk és szalonnázunk
az alkonyt harapjuk és a szellőt
jó így a gazdának, ki vigyáz ránk
míg földjét míveljük, de elfordul
s csak kemény ökleit mutogatja
ha alkonyi órán enni kérünk.
Vigadjatok, mondja s háttal fordul
ahogy megindulunk a hegyen át
üres tarisznyával, fanyar kedvvel
mint, akik heverésztek naphosszat
s ezért, ha szólanak, gazdájuktól
szidalmat és botot érdemelnek.
Eridjetek, mondja, segítsen meg
benneteket az Úr, ki velünk van
jóban és rosszban s ha nem gyalázzuk
fénnyel és malaszttal telíti meg
nyugtalan szívünket, mely különben
csak lázadni tud és elvetemül.
A rétről jövünk és szalonnázunk
az alkonyt harapjuk és a szellőt.
Óh, végtelen nagy Ég, kékarany szem
borulj el fölöttünk mindörökre
kik fázunk s éhezünk e tájakon
s mint holdkóros ebek vonyítunk rád.
Aggodalmak útközben
Az út, amin tévelygek
semmiből indult s végtelenbe tart.
Zászlóm láthatod a horizonton
amint a viharok hullámain
röpköd és csattog vörös szövetje.
Megtérnék hozzád, Kedves
ha elveszthetném szálló szárnyaim.
Le is ülnék házad küszöbére
ha nem lennék foglya önmagamnak
akit magányos sorsa vezérel.
Egek felé indultam
mint a zarándok, ha holtra fáradt
s most kérlek Kedvesem, kit szerettem
gondolj rám jó szívvel, ha örökre
eltévednék Isten felhői közt.
Mindörökre
Mindörökre, mindörökre – sóhajtod akár egy fuvola.
Mindörökre az enyém vagy s én mindörökre a tiéd vagyok
jó ezt így hinni, de tudni már nem lehet bizonyosan.
Az első keresztútnál azt mondod, induljunk erre
én meg a másik irányba mutatok megmásíthatatlan akarattal.
És te vagy az erősebb, elindulsz egyedül s én látom
hogy egyre távolodsz tőlem. Sem az erdő, sem a hegy nem állja utad
mert te hirtelen szárnyra kapsz s így szállsz tova
az ismert és ismeretlen dolgok felett. Nem a föld vonz téged
hanem az elérhetetlen csillag, a távoli vitorlák, amik
a feldúlt tenger szirtjei közt bolyongnak társtalan
s te átlátszó szárnyakkal lebegsz felettük
amíg én hallom, akár egy fuvola dallamát:
mindörökre, mindörökre.
Kísértő múlt
Újból és mindig visszatérek hozzád
két pihés karod és két piros orcád
mint egy távoli kert nyara él bennem
ahol kivirult legfájóbb szerelmem
és száz szép emlék indája fonja át
hajad bronz színét, szád égő vonalát.
Várok rád ismét a virágos parkban
jössz majd és felém mosolyogsz zavartan
és mondod: milyen különös véletlen.
Tovább szeretnél menni és védtelen
megállsz előttem. Nem kérdezel semmit
s örülsz, hogy épp most én se mondok semmit.
Ó, felhőtlen ég, kék tavasz felettünk
ó, friss csókokban visszatért szerelmünk.
Visszhang a hollandiai áradásra
Bősz robajjal kemény fekete szél hozza
ezt a tavaszt. Könnyű szekere alján
a barka hamvas gyöngyszemei helyett
fulánkos kígyók rút kölykei nyüzsögnek.
Így közeledik s egyre alább száll az ég
ráborul az ember fáradt mellére
s honnan az erjedés illata lengett
árkok mélyén sírnak a vérszegény füvek.
Hová bújtak el e szelíd táj lakói
a sok lármás gyerek és az öregek
kik védték őket, mint pásztor a nyáját
és hová rejtőztek a vidám menyecskék
a szép férfiak, kik barnára pirultak
a nap tüzén a sarjadó vetés közt
miközben lenfehér ingük lobogott
a szélben, akár a tenger madarai.
Sorsunk zord jegyeit írom a papírra
nem panaszkodón, mint a gyáva lélek
ki menekül az ég haragja elől
és hagyja hogy a tűz, víz pusztítson tovább.
Lendítsétek meg a szerszámaitokat
mondom és nem hátrálok meg a sorból
hol rombolni kell a fenevad fészkét
hol építeni kell házaink falait.
Összegyűjtött morzsák
Óh, szív, megkínozott szívem
kinek semmi egyebe nincsen álmaimnál
pihenj el napjaink zord ege alatt
miként temetők árkaiban
a tőrbecsalt harcosok pihennek.
Óh, értelem, én értelmem
maradj velem az éj óráiban
s mint vetőmagját a gazda, szétvetlek
hogy élj és reggelre virágozz ki
kétségbeesett szívem fölött.
Töredékek
1915–1965
Brrr… bum… bumbum, bum…
Dalol az ég és dalol a föld
s a katonák táncolnak a halállal
Sssi… bum pa-pa-pa bum bumm
Kerge kánkánt zenél a pokol tarackja
Hajrá!
A dombon tüzet okád egy indiai kürtös
Borzad a föld s az égő távoli erdő alatt
nyihognak a szakállas normandiai mének
Hajrá! Csakazértis!
Brrrubum, bum… bumbumbumm.
Bősz ágyúcsordák ugatnak a térbe
s a vér már bíbor szökőkutat játszik
Tűz hull
Ropog a karcsú kőhidak gerince
A völgyben veszett lokomotívok ritmusa szédít
Most száz babonás emlék csiklandozza a katonák eszét
Vannak, kik Páris vörös pántlikáit kacagják az égre
Kik Berlin sárga aranygyapját féltik
kiket Moszkva fehér harangjátéka ríkat
De fölöttük vad acélmadarak dalolnak a halálról
Pre-pre-pre-pre… pre… pre..... pre-e-e-e-e
A levegő fanyar szagokat fullaszt
Az utakat elkeverte a vér és sehol, sehol egy kék világú csillag.
Európa sötét ölén most könnyet pergetnek
a sápadt szomjas ajkú asszonyok.
Itt bitang virág a katonák fiatal szíve
De nincs ki kacér gomblyukába tűzze
Rőt szuronyerdőn hasal az esthajnali ég
s a rongyos fekete baldachin alól
szelíden bókol két vöröskeresztes zászló.
[Eldobom a két fenekedő öklöm (1916)]
Eldobom a két fenekedő öklöm,
mit adjak Neked?
testvér!
Ó, sírni, sírni,
megint kevesebbek a kevesek
Testvér, kit magukra vettek a kitapogathatatlan utak,
hogy kiáltsam utánad a bitang életünk?
Kilátod-e visító tüdőmből a külvárosi lámpát
a gyárak halálmagas emeleteit
az asszonyok lecsurgó mellét
a véneket és a kölykeket
a kölykeket, a kölykeket
a kölykeket
a kölykeket???
Szép homlokán mindenkinek a bélyeg!
A föld tenyerén most vörösen marjul az élet
s én a siránkozók kórusából Hozzád énekelek:
Kiolthatatlan lámpa! Kiolthatatlan lámpa!
[Haladni akarunk… (1935)]
haladni akarunk tovább
egyre tovább, mert ismerjük a célt
a munka és az élet célját
kinyitott szemünk előtt
az élet boldog zászlói lobognak a térben
[Miről beszéljek néked… (1947)]
Miről beszéljek néked, akit mindenkinél jobban szeretlek
gyermek, éppen hogy bimbózol az időben, éppen hogy élsz
s akik várják a holnapot, azoknak te vagy a reményük
törvényfogalmazó és mintakép egy lépéssel mindig előttük jársz majd
s ők bégetve követnek akár a nyáj vagy fellázadnak
a városok lakói kitörnek nyomorúságuk börtönéből
falvak szalmatüzei lángra kapnak s láthatod
egyszerre minden körülötted történik
s végül tán azok feszítenek meg, akikről úgy hitted
legközelebb állnak szívedhez.
Birodalmam rózsái hullanak lábaid elé
dicsérlek s ártatlan szépséged kiénekelem a világnak
mi mindent várnak tőled s te örökké adósa maradsz a hivőknek.
[Mindenki mondja el… (1948)]
Mindenki mondja el legszebb énekét
te nekem dalolsz, én neked dombokon, völgyeken át
májusi részegség ez magasan lengő zászlókkal
virágok szálló hímpora izzik a napfényben
és arannyal hinti be az öbölben maradt hajó szárnyait.
Miközben újjá építjük lerombolt városunkat
magunk is újjá épülünk kifeszített mellel, váll váll mellett
s ölünkben a viruló szerelem magvaival.
A távolság kristály játéka csábít
úgy ahogyan vagyok indulnék feléd
bús szerelmem, hogy daloljak ablakod alatt
ezen a szép hajnalon, hol minden ajándékká változik
s máris érintem a Te vonzó és hevítő tested
ízlelem a csókod melytől még részegebb leszek.
[Az úton, ahol hajadonfőtt ballagok (1948)]
Az úton, ahol hajadonfőtt ballagok
szembe jön velem a Tavasz, az anyányi szőke leányzó
kezében mézes korsóval és rügyező gallyal a kontyában.
Kedves márciusi boszorka
halleluja néked
vágyódó magányos galamb
a pusztai délibáb rokona
kristályfény, mely önmagát tükrözi.
A sáros ősz s a fagyasztó három téli hónap után
bájaid üdesége már szédíti az ifjúságot
s hogy édes és keserű illatod belengi a tájat
előtörnek a kemény föld lakói
férgek és hernyók, tetvek és kukacok
mind, mind Téged üdvözölnek
a méhek kiszállnak a kasból s a lepkék áttörik gubójukat
íme a varázslat, amit egy láthatatlan bűvész
idézett fel a semmiből.
Hány tél kényszerített rá, hogy elforduljak a világtól
hány nyár tüze égetett félig halottá
ó, de te, Tavasz, ékkő az évszakok gyűrűjében
isteni zenész, ki a szívem húrjain játszol
ki számlálatlan osztod a szerelem óráit
vérré változtatod bennem a morzsányi eledelt
tiszta fénnyel itatsz meg, ha szomjazom.
Így van bizony. Barlangjából előjött már a medve
érezte, mézes korsóval és rügyező faággal
közeleg a tavasz, elvarázsolt szőke leányzó
s íme most kesergőn kopott farára ereszkedik
mint csalódott szerelmes bámul a zordon világba
hol csillog a fagyott tó színe, vad szelek keringnek
s a jó lélek, ki csodára várt, épp most van halálán.
[Futok utánad… (1948)]
Futok utánad, mert messze vagy te
túl a falon és messzebb, mint a tenger
túl a falon és messzebb, mint a tenger
egy kék madár énekelget rólad
[A hajnal fénylegyezője… (1948)]
A hajnal fénylegyezője már széthullott
de te még alszol puha vánkosaid közt
szemed tüzét a csend szirmai takarják.
Alszol, de érzed már a közelgő percet
mikor fogságod ködzárai kinyílnak
mikor majd nem ismered a szív kegyelmét.
Melled halmai élnek és ragyognak
s a ragadozó vágy ugrásra készen áll
hogy csókjaid ízével oltsa el szomját
ó ha sikerülne áttörnöm a határt
amit kék pillantásod varázsolt körém.
[Van aki sirat téged… (1948)]
Van aki sirat téged és van aki hőstetteidről beszél
ott lebegsz a távol hamuszín fátylai mögött
elkeverten a fájdalom hullámaiban.
Híred dalolták a költők a templomok harangozták
kemény voltál mint az acélból kalapált rugó
és olyan tiszta voltál mint az átlátszó üveg.
Miután legyőzettél s most alszol hat szál deszka között.
[1924. január 21. (Három változat, 1954)]
1924. január 21.
ennek a napnak délutánján
ólomfelhők alatt ketyegtek az órák
ennek a napnak mélységében
jéggé hűlt a vér áramlása
ennek a napnak döbbenetét
nem feledheted el soha.
Ezen a napon halt meg ő
a szimbirszki néptanító fia
Vladimir Iljics Lenin
aki bejárta a fájdalom alagútjait
s bárha a dicsőség venyigéiről nem egyszer szüretelt
s oly egyszerű volt mint az az ember
aki még nem öltött magára ruhát
a folyó partján áll mezítelenül a fényben
majd fejjel a mélybe veti magát s úszik
az ár ellen biztos lendülettel
s oly nyugodtan, mint aki fogai közt tartja
saját veszendőségének titkát.
1924. január 21.
Mi ekkor Bécsben rostokoltunk a Caffe Colosseum hűsén
emigránsok, akiket elűzött hazájuk
akik árvábbak voltunk a menhelyek árváinál
akik távoli tüzek lángjára figyeltünk reggeltől estig
s éjszaka egy csillag jelent meg egünkön.
Akik hittünk egy elkövetkező világban
amit magunknak kell felépítenünk talán a semmiből
s a szívünk tárva-nyitva volt akár a templomok ajtaja
akár az éjszaka kapuja, ha kitárja szárnyait
a fénnyel és mozgással teli hajnal előtt.
1924. január 21.
ezen a napon mi szegények magasra emeltük a fejünk
s a gazdagok sápadtan megremegtek, mert látták
aki éjfél előtt meghalt, éjfél utánra feltámadt.
A halál nem ásta el a mélybe, hanem felmutatta
hogy mindenki lássa őt, akit Szibéria steppéi felittak
Moszkva kő és deszka falai eltakartak.
Századunk fia, akit sem a fény, sem az árny nem szakított el tőlünk
most kitárt szárnyakkal emelkedett a magasba
s mi fehér kendőt és vörös kendőt lengettünk felé
s tudtuk a világ más tájain is ugyanígy cselekszenek most
a megalázottak, a szegények és a harcra elszántak
a gyárak munkásai s a parasztok szolgái a mezőn.
1924. január 21.
Ennek a napnak délutánján
ólomfelhők alatt ketyegtek az órák
ennek a napnak mélységében
jéggé hűlt a vér áramlása
ennek a napnak döbbenetét
nem feledheted el soha.
Ezen a napon halt meg
a szimbirszki néptanító fia
Vladimir Iljics Lenin
aki bejárta a fájdalom alagútjait
döngette a kapukat szónokolt a népnek
és ült ellenségei börtöneiben
s mégis oly egészséges és tiszta maradt mint az az ember
aki a folyó partján áll mezítelenül a fényben
majd elszántan a mélybe veti magát s úszik
az ár ellen biztos lendülettel
miközben fogai közt tartja
saját veszendőségének titkát.
Mi ekkor Bécsben rostokoltunk
emigránsok, akiket elűzött hazájuk.
Árvábbak voltunk a menhelyek árváinál
távoli tüzek lángjára figyeltünk reggeltől estig
s a szívünk tárva-nyitva volt
mint az éjszaka kapuja, ha kitárja szárnyait
a fénnyel és mozgással teli hajnal előtt.
S ezen a napon mi szegények
erőnk tudatában s az Ő emlékével szívünkben
magasra emeltük a fejünket
s a gazdagok sápadtan megremegtek mert látták
aki éjfél előtt meghalt
éjfél után ismát munkához lát
hogy megfogalmazza épülő világunk rendjét.
1924. január 11.
ennek a napnak délutánján
megálltak az órák
ennek a napnak mélységében
meggyorsult a vér áramlása
ennek a napnak döbbenetét
nem feledheted soha.
[Volt egy házam… (1955)]
Volt egy házam és elhagytam
volt egy házam és nem lesz többé soha
volt egy házam s ó tekints felém
csúfondáros vándora e tájnak
itt ülök most egy bérkaszárnya balkonján
távol az emberektől s mégis annyira közöttük
hogy se nyugodalmas éjszakám
se dolgos, szép nappalom miattuk.
Volt egy házam s most hazátlan emlékezem
fehérre meszelt, vastag falaira gondolok
ragyogó ablakaira, amint elnéznek
a kék dombok felett, honnan a szőlőtőkék
milliárd szeme kacsint vissza
szelíden tárt ölükben hogyan róttam a falut
ecsettel és vésővel a titkok mélyét kerestem
vagy szunyókáltam egy szék támlájára dűlten.
[Nem menni tovább… (1955)]
Nem menni tovább, lehetetlen
csapkod a szél a mező felett
mely hóval takart és sír szegény,
Felhőrongyok árnyéka takarja
a kulcsot, amit meg kell találnom.
[Futok utánad… (1955)]
Futok utánad, mert messze vagy te
a falon túl és messzebb mint a tenger
hajnal harmatja locsolja térded
mit féltékenyen őrizget két szemem.
A falon túl és messzebb mint a tenger
sírva dalol rólad egy kék madár
hogyan fonhatnám köréd én is e dalt
mint a fény fonja körül a rózsát.
Sírva dalol rólad egy kék madár
dalolja hogy messzebb vagy mint a tenger
gyönge rózsa mit a fény babusgat
röpítsen hozzád szíved hű varázsa.
[Miénk a fekete föld (1956)]
Miénk a fekete föld
zenéljünk hej, haj,
a kék ég is a miénk
táncoljunk keringőt hej, haj
hopszassza talárom hej, haj
táncoljunk egy keringőt
hopszassza, tillárom hej, haj.
[Nem ettem a húsból (1956)]
Nem ettem a húsból
mit az ellenség szakácsai főztek
és nem engedtem el
barátaim kezét az éjszakában.
[A fáradtság nem ültethet le… (1958)]
A fáradtság nem ültethet le a karosszékbe
ez vagy az az úr sem parancsolhat nekem
nem egy vagyok hanem tíz
nem tíz de száz
nem is száz hanem ezer
[Elhagytál… (1961)]
Elhagytál szép fiatalságom
hallod-e hogy kiáltok utánad.
Tagadást intettem
eltévesztettem az utat
s elhagytál szép fiatalságom.
Hallod-e hogy kiáltok utánad.
[És lefelé ereszkedett a nyáj (1965)]
És lefelé ereszkedett a nyáj
a barlangokból
szegények fekete árnyéka mögül
[Olyan vagyok mint a kisgyerek (1965)]
Olyan vagyok mint a kisgyerek
aki játszott addig játszott
míg letévedt az ösvényről
most sír
az anyját keresi.
Cimborák
Ó, langyosvérű, szegényes és felszínes kisvárosi napok!
Ó, szőke, nagytorkú bácsik és hervatag, kövérke nénik, kik egy életen át locsogva szomszédoltok s nem érzitek meg a
gondok és bajok halálos súlyát!
Ó, hányszor gondolok rátok cudar, terhes napok után, ha elnyújtva fekszem az ágyon álmatlanul és siralmas sötétben
társtalan, mint az árnyék!
S itt vannak sorban a barnakérgű, virágos akácok, tömött palánkfalakon a csipkés margaréta, az öklömnyi szalmabóbitás
kunyhók csendesen és tágranyitott szemekkel, mint fehéringes göndör gyerekek, ha reggeli után kiülnek a napra.
Szűkös girbe-görbe uccák, füstös kocsmaboltok és a kapuk előtt tréfálódzó vének.
S most fordul ki a sarkon rozsdás karikáját hajtva a szurtos uccagyerek.
Milyen ismerős legényke: tejfeles, vonaltalan arc, benne két kék szem.
A karika gurul s gurulnak az évek s a gyerek lába jár sima dombokról pocsolyás gödrökbe és jönnek az üres esték és
bűnttakaró éjszakák.
S a gyerek piheg: hajtja őt is valami ismeretlen kéz a csendes magányból a hömpölygő árral és fáradtan ül meg egy
törött ablak előtt. Bent göthös kis emberkék lángot szítnak, gyúrják a vasat és törik árva életüket a kenyérért.
Az út még hosszú innen és sok rajta az apró stáció: szomorú, s sötét állomások, ahol a szem kimeredve lát pokoli életet
és könnyű halált.
Futni akar tovább, de jaj az út hegynek megy, a karika lapos s már ő is ott bujkál a kormos kürtőnyílásban: sok kis
pajtása mellett eteti a tüzet, durva csínytevésekre gondol és kívánja az uccát fáradt éjszakákon.
[Ha nem lennék olyan gyönge…]
Ha nem lennék olyan gyönge, amilyen vagyok,
ha nem lennék olyan üldözött, amilyen vagyok
[Jóllehet…]
Jóllehet
nekünk a munka
minden
tevékenységnél kedvesebb.
Gyár vagyok én is.
Bár kéményem nincsen
s így tán
kémény nélkül
nekem nehezebb.
[Fiatal lány sétál…]
Fiatal lány sétál a fák alatt
miközben halkan énekelget.
Én úgy hallom csúf nevemet is
belefonja dala szőttesébe.
Így találkoztam véled szerelem
a rózsák bimbói kinyíltak
én átléptem házunk küszöbét
és magával vitt egy lány éneke.
[Bejártam szép darabját a földnek]
Bejártam szép darabját a földnek
és megittam ami iható
bort, pálinkát, csókok mérgét
mitől nyers és vad áramok
hevítették szívem s ajkam két íve közül,
vágyak madara, kiszállt a dal.
Be rég volt ez, napok és évek szakadtak
azóta a mélybe és sötét hajam
bokrai alatt még aludt a gondolat.
Az ember és munkája
vagy a varázsló birodalma
Gyermekversek
1946
A vén halász meséje
1
Idehallgassatok,
most ükapátok beszél,
szörnyen öreg vagyok,
de még nem dönt el a szél.
Milyen tócsa ez itt,
amiben ti halásztok?
Más tájak vizeit,
tuskók, nem is láttátok.
2
Például egy tenger.
Halljuk no, mi fán terem?
Hánytorogni se mer,
hazudjátok majd nekem.
3
Hálót vetettem én
valamennyi éjszaka,
hullámok tetején
ringott ladikom fara.
4
Lent zúgott a dagály,
fent meg a hold ragyogott,
ha itt ér a halál,
senki se leli nyomod.
5
Míg űztem a prédát,
vívtam polippal, cettel.
Jónást a prófétát
ily halacska nyelte el.
6
S én is olyan voltam,
mint minden halászlegény,
lányokról álmodtam
a part ezüst fövenyén.
7
Ilyenkor megnyíltak
a smaragdzöld hínárok
és ölelni hívtak
a zengő hableányok.
8
Itt vértbe öltözött
nagy, gyémántszemű halak,
ott gyöngykagylók között
aranyhintók hajtanak.
9
Így bolyongtam alant,
vállamra tündér hajolt,
szegény boldogtalant
egyet sem találtam ott.
10
Nem volt arra bánat
s mire virradt fölöttem,
színig telt bárkámat
vidáman kikötöttem.
11
Éhesen és fázva
várt rám a falu népe,
mindnek fazekába
jutott lazac ebédre.
12
Lám így halásztam én,
nem kushadtam a dohos
kalyiba fenekén:
erős voltam és okos.
A jó orvos bácsi
1
Az orvos bácsi,
kiről majd bővebben szólok,
pirulák, kenőcsök, jódok
nagymestere volt.
Házról-házra járt,
gyógyította a szenvedőt
s hiába kísérgette őt
a csontváz halál.
2
Mint aki játszik,
ollóval nyírt, késsel vágott
s ha jól sikerült – virágot
vett gomblyukába.
3
Mindegy volt neki
ifjú király, vagy ősz paraszt,
szerette a vidám tavaszt
s a bánatos őszt.
4
Olykor este
akár egy boldog, nagy művész,
eljátszott mély hegedűjén
egy szép szonátát.
5
Lombikjai közt
kémlelt máskor s nem titkolta,
mikroszkópjával ő volt a
bacillusvadász.
6
Mindenki tudta
a bús szegények barátja
s hiába senki se várja,
ha bajba jutott.
7
Történt is egyszer,
ó jaj, milyen borzalmas volt,
a vad villamos elgázolt
egy kisgyereket.
8
A mentőkocsi
zúgva-búgva trombitálva
repült vele a kórházba,
már félig holtan.
9
Derék munka volt.
Pólyálták, kenték, itatták,
ahol eltört, összevarrták
s újból talpraállt.
10
Feje nem vérzett,
lába majdnem táncra perdült,
így haladt tova a derült,
kék egek alatt.
11
Ha láttad volna,
mondhatnád: ez kész csoda már,
innen és túlnan hét határ
örülhet neki.
12
Tanulság: mindez
az orvos bácsi érdeme,
így hát legyünk jóban vele,
amíg csak élünk.
A híres lakatos
1
Íme, itt a lakatos,
keze, lába maszatos,
csoda széles a két válla,
üllőjén a szegény vasat
éjjel-nappal kalapálja.
2
De a híres lakatos,
nemcsak azért maszatos
mert korom hull rája,
kohójából szikra pattog
torzonborz hajába.
Fél a víztől, mint az ördög,
reggel, este ezért dörmög.
3
Tudja minden együgyű,
mestersége gyönyörű.
Tömpe ujjú kezeivel
valóságos csodát mível.
Rugót hajlít, csapot reszel
s nézzétek a kérges markot
apró-cseprő alkatrészből
száz lóerős gépet alkot.
4
Faluról jött mezítláb,
ott őrizte a libát,
itt lett kemény, harcos ember,
hazája az iparváros
rokona az erős kovács
s a gavallér esztergályos.
5
Mint a többi proletár
jogaiért szembeszáll,
ott marsol a zászló alatt,
izma feszül, melle dagad
s lelkesülten zengi a dalt –
vasas testvér, ne hagyd magad.
6
Messze jár a jóhíre,
mégsem viszi semmire.
Álmában is azt álmodja,
elemészti a robotja
s néhanapján arra gondol
szerkeszt majd egy ravasz hálót
s fog benne vagy száz leányzót.
7
Persze, mindez bolondság,
kerge vágyak sodorták.
Aztán megint szakadatlan
nem győzi a vasat verni,
hiába a csábításod
munkakedvét el nem veszti.
8
Mivel ő se rózsaszál,
ökle könnyen rád talál,
kerüld el, ha rossz a kedve.
Mint a bika, szörnyen komor
s ilyenkor a barnafényű
szeme is két égő bokor.
9
Hajszolja a sok erő
s így lesz mozdony-vezető,
mint a Sátán, száll tüzesen
csörömpölő vassíneken,
nem kesereg már a múltján,
részeg fejjel zakatol át
az éjszaka alagútján.
10
Túl a vörös tengeren,
hol az igazgyöngy terem,
árva szíve kivirágzik
s készen áll a szép jövőre –
Hencidától Boncidáig
muzsikál a mennyegzője.
11
Ma már majdnem kövéren,
bölcsőt ringat a révben.
Van saját kis műhelye,
kamrácskája is tele
némi széppel, némi jóval
s ha nem éri balszerencse,
más terve sem marad óhaj.
12
Lám a derék lakatos,
nem is mindig maszatos.
Derűs szívvel, tiszta kézzel,
vagy olvasgat, vagy borozgat
s ha ráköszönt a langy tavasz,
furulyáját vígan fújja.
Hegynek fel, hegynek le
vele tart a pereputtya.
Péter a boldog asztalos
1
Én a Hold-utcai asztalos vagyok,
napestig mérek, fúrok és faragok,
így sokasodott meg a házam népe,
így vált szakállam selymes hófehérre.
2
Alig, hogy elmúlott tíz kölyök-évem,
inasnak mentem s balgán úgy reméltem:
sorsom már nem a bús kis szegényeké,
felröpülhetek a kék egek felé.
3
Mesterem szidott s a szép mesterné is
velem mosatta ócska szennyesét is
s a lúgmarta ruhák, hogy ágyba tértem,
mint rongy vitorlák lobogtak az éjben.
4
Szerencse, örökké, hogy semmi se tart,
miközben nyelvem ezer panaszt hadart
húsvétra talpra állt az első sámli
anyám is eljött művem megcsodálni.
5
Dolgoztam tovább is nagyon serényen,
asztalon, ágyon szép tükrös szekrényen,
amit egy ifjú pár vígan vitt haza –
virult felettük a holdas éjszaka.
6
Később nekem is lett drága kis párom
mását nem lelném a kerek világon,
feleségem volt s a gyerekek anyja
bús szívemet a dús tavasz ringatta.
7
Aztán: „Gyi!” neki hát, mondtam egy napon,
utaztunk kocsin, majd később vonaton,
kísértek hőségek, zordon, vad fagyok,
láttunk kék tengert, sárga sivatagot.
8
Egy nagy-nagy városban kötöttünk ki majd
s már nem tekintve se bút, se talmi bajt,
a gyárkapu előtt állongtam szegény
munkát kereső, sehonnai legény.
9
Micsoda gyár volt ez, milyen vascsoda!
Mennyi lépcsője, pincéje, csarnoka!
Téglafala vörös, ablaka vak volt,
száz kürtőjéből száz ércmadár dalolt.
10
Szeretem a küzdést, munkám iramát,
vérem sodor el partról más partra át
s homlokom, ha nem is díszíti babér,
két keze, mondják, csengő aranyat ér.
11
Miért tagadnám le, gondom is akad,
de szabad vagyok, ahogy mondom, szabad
s hiába hull reám pernye és korom,
szívemben egy szebb világról álmodom.
12
Műhelyem cégérét lengeti a szél
s akkor is, ha már sűrű éj feketél,
elolvashatod rajt – ó csodálatos,
itt lakik Péter, a boldog asztalos.
Ének a földművesről
1
Immár hajnalodik,
harangkondulásra
bő vászongatyába
máris jő elő
a szántó-vető.
2
Vele tart hét fia,
három süldő lánya,
mennek a határba
ökröt hajtani,
földet szántani.
3
Csáli hé! Csáli hó!
Hasad a barázda,
pacsirta danázza:
tavasz van megint,
langy szellő kering.
4
Tengernyi zöld fűszál
búj ki a föld alól,
kölyök-kutya csahol
s fénylőn száll tova,
az utak pora.
5
Látástól vakultig
bajlódik a röggel,
vagy zöld nádat tördel
s a nyáj kései
bundáját nyesi.
6
Paraszt, mondják, paraszt,
s nincs igaz barátja,
mégis lekaszálja
völgyön dombon át
a dús gabonát.
7
De fennen dicsérik
füvek, fák, évszakok,
s a szelíd állatok
mind őt szolgálják,
tűrik igáját.
8
Kertje közepében
édes titkot őrző
rózsa nyit s a szőlő
csipkés levele
napfénnyel tele.
9
Tavasz, nyár, ősz és tél
sorsát gúzsba fonta,
nyűvi ezer gondja
s csillagot, ha lát,
féli a halált.
10
Sok-sok gyerekével
boldog csak igazán,
nyüzsögnek a tanyán
s mind helyet talál
a tölgyasztalnál.
11
Majd búsan, fáradtan
áll a deres szántón
és hallja, hogy bántón
őszt kakukol már
a kakuk madár.
12
Házára hull a hó
s ő lassan föléli,
a csikorgó téli
hónapokon át
búzáját, borát.
A költő meg a festő varázspálcája
1
Gyerekek, mielőtt ezt a mesét elolvassátok, gondoljatok vissza az előző mesékre. Most már mind jóbarát, – emberek –
akiknek ismeritek a munkáját, sorsát, de varázslók is, akik szerszámaikkal, mint valami csodálatos varázspálcával a
fából sámlit, apró-cseprő alkatrészből százlóerős gépet, a betegségből egészséget, a tengerből lazacot és a földből
gabonát varázsoltak. Mind-mind ismeritek, de honnan? A költő elővette varázsszerszámát, a tollat és megírta, a festő
elővette ecsetjét és megfestette. Talán az ő sorsuk is érdekel benneteket?
2
A költő és a festő kis gyerekek voltak, éppen mint ti. Jó pajtások, akik egymás kezét fogták és így sétáltak a földműves
földjén.
3
Ragyogott a nap s ők örömükben bukfencet vetettek. Először hangosan nevettek, de azután sírtak, mert megütötték
magukat.
4
Hazamentek s a konyhában leültek ketten egy sámlira, amit Péter, a boldog asztalos készített és hallgattak.
5
Édesanyjuk megjelent az ajtóban és azt kérdezte:
– Miért hallgattok?
Egyszerre válaszolták:
– Gondolkodunk.
– Min gondolkodtok?
– Azon, ami ma történt velünk.
– Hát mi történt ma veletek?
Az egyik azt mondta:
– Nevettünk a réten, mert a földműves földje megsimogatott, aztán sírtunk, mert a föld megvert.
A másik nem szólt semmit, mert nem szeretett sokat beszélni, csak néhány krix-kraxot mutatott, ahogyan a fű simogatja
és veri őket.
6
Anya csóválta a fejét és látszott, hogy nem nagyon hisz nekik. Bánatukban kimentek a tengerpartra s leültek ott,
ahonnan a halász szokott elindulni ladikjával és hálójával. Két ujjukat a szájukba tették és füttyentettek.
7
Pillanat alatt összegyűltek pajtásaik.
– Valami baj van? – kérdezték.
– Anya nem hiszi el nekünk, hogy a fű megsimogatott s aztán megvert.
– Így ni – mondta a másik és megmutatta a rajzot.
A gyerekek szájtátva hallgattak és néztek és hittek.
8
Úgy érezték, a világ összes gyerekeinek el kell mondani és megmutatni a csodát. De hogyan? Iskolába mentek, hogy ott
megtanuljanak írni, olvasni, meg rajzolni, hogy leírhassák és lerajzolhassák azt a sok csodát, ami naponta történik velük.
9
Sok mindent tanultak és mindig szebb és több csoda mutatkozott meg előttük. Már tudták, hogyan varázsolják a sámlit,
a gépet, a gabonát, az egészséget, s akkor a költő tollat tintát vett és leírta mindezt szép fehér papírra, a festő festéket és
ecsetet vett és fehér vászon fölé hajolt és megfestette.
10
Mikor ezzel készen voltak, elmentek a nyomdába. A gép mellett, amit a torzonborz lakatos készített, áll a nyomdász,
kezében az író írásával és a festő képével. Üres papírlapokat rak be a gép egyik végén és a másik végén kijön a kész
képeskönyv.
11
Ezek a könyvek nemsokára a kereskedők kirakataiban láthatók, ott virítanak sárgán, zölden, kéken, szépségükkel szinte
versenyeznek egymás közt. Naponta sok-sok kíváncsi gyerek áll meg a kirakatok előtt s azon tanakodnak, melyiket
kérjék születésnapi ajándékul.
12
Íme itt van az új és a legnagyobb csoda, a költő és a festő felemelték varázspálcájukat s most, hogy leírták és
megfestették, amit láttak, már nemcsak a gyerekek, de a felnőttek is hisznek nekik s ámulva olvassák az írást és nézik a
képet.